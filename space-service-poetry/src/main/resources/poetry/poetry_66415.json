{
  "id": 66415,
  "star": 4,
  "name": "水调歌头（中秋）",
  "dynasty": "宋代",
  "content": "天淡四垂幕，云细不成衣。西风扫尽纤翳，凉我鬓边丝。破匣菱花飞动，跨海清光无际，草露滴明玑。杯到莫停手，何用问来期。 <br> 坐虚堂，揩病眼，诉流辉。云山应有幽恨，瑶瑟掩金徽。河汉无声自转，玉兔有情亦老，世事巧相违。一写谪仙怨，双泪满君颐。",
  "poet": {
    "id": 1035,
    "star": 0,
    "name": "刘褒",
    "desc": "刘褒，字伯宠，一字春卿，号梅山老人，崇安（今福建武夷山市）人。孝宗淳熙五年（1178）进士。光宗绍熙中为静江府教授。宁宗庆元六年（1200），知龙溪县。嘉定六年（1213）由监尚书六部门奉祠，起知全州。有《梅山诗集》，已佚。工词，其满庭芳别绪，善於言情者。水调歌头，亦不减於东坡也。"
  },
  "tags": []
}