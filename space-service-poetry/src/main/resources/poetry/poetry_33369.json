{
  "id": 33369,
  "star": 1,
  "name": "临顿为吴中偏胜之地陆鲁望居之不出郛郭旷若…奉题屋壁",
  "dynasty": "唐代",
  "content": "一方萧洒地，之子独深居。绕屋亲栽竹，堆床手写书。 <br> 高风翔砌鸟，暴雨失池鱼。暗识归山计，村边买鹿车。 <br> 篱疏从绿槿，檐乱任黄茅。压酒移谿石，煎茶拾野巢。 <br> 静窗悬雨笠，闲壁挂烟匏。支遁今无骨，谁为世外交。 <br> 茧稀初上簇，醅尽未干床。尽日留蚕母，移时祭麹王。 <br> 趁泉浇竹急，候雨种莲忙。更葺园中景，应为顾辟疆。 <br> 静僻无人到，幽深每自知。鹤来添口数，琴到益家资。 <br> 坏堑生鱼沫，颓檐落燕儿。空将绿蕉叶，来往寄闲诗。 <br> 夏过无担石，日高开板扉。僧虽与筒簟，人不典蕉衣。 <br> 鹤静共眠觉，鹭驯同钓归。生公石上月，何夕约谭微。 <br> 经岁岸乌纱，读书三十车。水痕侵病竹，蛛网上衰花。 <br> 诗任传渔客，衣从递酒家。知君秋晚事，白帻刈胡麻。 <br> 寂历秋怀动，萧条夏思残。久贫空酒库，多病束鱼竿。 <br> 玄想凝鹤扇，清斋拂鹿冠。梦魂无俗事，夜夜到金坛。 <br> 闭门无一事，安稳卧凉天。砌下翘饥鹤，庭阴落病蝉。 <br> 倚杉闲把易，烧朮静论玄。赖有包山客，时时寄紫泉。 <br> 病起扶灵寿，翛然强到门。与杉除败叶，为石整危根。 <br> 薜蔓任遮壁，莲茎卧枕盆。明朝有忙事，召客斫桐孙。 <br> 缓颊称无利，低眉号不能。世情都太薄，俗意就中憎。 <br> 云态不知骤，鹤情非会徵。画臣谁奉诏，来此写姜肱。",
  "poet": {
    "id": 604,
    "star": 0,
    "name": "皮日休",
    "image": "http://img.gushiwen.org/authorImg/pirixiu.jpg",
    "desc": "皮日休，字袭美，一字逸少，生于公元834至839年间，卒于公元902年以后。曾居住在鹿门山，自号鹿门子，又号间气布衣、醉吟先生。晚唐文学家、散文家，与陆龟蒙齐名，世称\"皮陆\"。今湖北天门人（《北梦琐言》），汉族。咸通八年（867）进士及第，在唐时历任苏州军事判官（《吴越备史》）、著作佐郎、太常博士、毗陵副使。后参加黄巢起义，或言“陷巢贼中”（《唐才子传》），任翰林学士，起义失败后不知所踪。诗文兼有奇朴二态，且多为同情民间疾苦之作。《新唐书·艺文志》录有《皮日休集》、《皮子》、《皮氏鹿门家钞》多部。"
  },
  "tags": []
}