{
  "id": 3152,
  "star": 3,
  "name": "倬彼我系",
  "dynasty": "唐代",
  "content": "倬彼我系，出自有周。分疆锡社，派别支流。 <br> 居卫仕宋，臣嬴相刘。乃武乃文，或公或侯。 <br> 晋历崩坼，衣冠扰弊。粤自太原，播徂江澨。 <br> 礼丧贤隐，时屯道闭。王室如毁，生人多殪。 <br> 伊我有器，思逢其主。自东施西，择木开宇。 <br> 田彼河曲，家乎汾浦。天未厌乱，吾将谁辅。 <br> 伊我祖德，思济九埏。不常厥所，于兹五迁。 <br> 欲及时也，夫岂愿焉。其位虽屈，其言则传。 <br> 爰述帝制，大蒐王道。曰天曰人，是祖是考。 <br> 礼乐咸若，诗书具草。贻厥孙谋，永为家宝。 <br> 伊余小子，信惭明哲。彼网有条，彼车有辙。 <br> 思屏人事，克终前烈。于嗟代网，卒余来绁。 <br> 来绁伊何，谓余曰仕。我瞻先达，三十方起。 <br> 夫岂不怀，高山仰止。愿言毓德，啜菽饮水。 <br> 有鸟反哺，其声嗷嗷。言念旧德，忧心忉忉。 <br> 今我不养，岁月其滔。黾勉从役，岂敢告劳。 <br> 从役伊何，薄求卑位。告劳伊何，来参卿事。 <br> 名存实爽，负信愆义。静言遐思，中心是愧。",
  "poet": {
    "id": 289,
    "star": 0,
    "name": "王勃",
    "image": "http://img.gushiwen.org/authorImg/wangbo.jpg",
    "desc": "王勃（649或650～676或675年），唐代诗人。汉族，字子安。绛州龙门(今山西河津)人。王勃与杨炯、卢照邻、骆宾王齐名，世称“初唐四杰”，其中王勃是“初唐四杰”之首。"
  },
  "tags": []
}