{
  "id": 25329,
  "star": 1,
  "name": "坊州按狱苏氏庄记室二贤自鄜州走马…寂寞因成诗寄之",
  "dynasty": "唐代",
  "content": "十年一相见，世俗信多岐。云雨易分散，山川长间之。 <br> 我衔凤阙恩，按狱桥山陲。君在龙骧府，掌奏羽檄词。 <br> 相去百馀里，魂梦自相驰。形容在胸臆，书札通相思。 <br> 烦君爱我深，轻车忽载脂。塞门秋色老，霜气方凝姿。 <br> 此地少平川，冈阜相参差。谁知路非远，行者多云疲。 <br> 君能犯劲风，信宿凌欹危。情亲不自倦，下马开双眉。 <br> 相对坐沉吟，屈指惊岁时。万事且莫问，一杯欣共持。 <br> 阳乌忽西倾，明蟾挂高枝。卷帘引瑶玉，灭烛临霜墀。 <br> 中庭有疏芦，淅淅闻风吹。长河卷云色，凝碧无瑕疵。 <br> 一言开我怀，旷然澹希夷。悠悠夜方永，冷思偏相宜。 <br> 眉睫无他人，与君闲解题。陶然叩寂寞，再请吟清诗。 <br> 得意且忘言，何况竹与丝。顷刻过三夕，起坐轻四肢。 <br> 明朝告行去，惨然还别离。出门送君去，君马扬金羁。 <br> 回来坐空堂，寂寞无人知。重重碧云合，何处寻佳期。",
  "poet": {
    "id": 1011,
    "star": 0,
    "name": "舒元舆",
    "image": "http://img.gushiwen.org/authorImg/shuyuanyu.jpg",
    "desc": "舒元舆（791-835）字升远。婺州东阳上卢泉塘北人（又说浙江婺州兰溪垷坦人），其先祖曾任东阳郡守，祖父舒缜，授兰溪医学学训导、学正父敬之，母薛氏，其为长子。唐代大臣、诗人，唐元和八年（813）进士，初仕即以干练知名。曾任刑、兵两部侍郎，唐文宗时期两位宰相之一（兰溪历史上第一位官至宰相的人），另一宰相为李训，擅长写文章，有著作《舒元舆集》等，有作品被收录于《全唐诗》。舒元舆曾作《牡丹赋》，时人认为写得好。后来唐文宗赏牡丹时，吟诵其中词句，为舒元舆落泪哀悼。"
  },
  "tags": []
}