{
  "id": 41088,
  "star": 1,
  "name": "献中书潘舍人",
  "dynasty": "唐代",
  "content": "运叶半千数，天钟许国臣。鹏霄开羽翼，凤阙演丝纶。 <br> 顾问当清夜，从容向紫宸。立言成雅诰，正意叙彝伦。 <br> 朴素偕前哲，馨香越搢绅。褒辞光万代，优旨重千钧。 <br> 公退谁堪接，清闲道是邻。世间身属幻，物外意通津。 <br> 吊往兼春梦，文高赋复新。琴弹三峡水，屏画十洲春。 <br> 庭冷铺苔色，池寒浸月轮。竹风来枕簟，药气上衣巾。 <br> 茶谱传溪叟，棋经受羽人。清虚虽得趣，献替不妨陈。 <br> 杞梓呈才后，神仙入侍频。孤寒皆有赖，中外亦同忻。 <br> 有士曾多难，无门得望尘。忙忙罹险阻，往往耗精神。 <br> 寻果巢枝愿，终全负米身。遭逢敦孝治，蹇塞值通津。 <br> 最庆清朝禄，还沾白发亲。甘柔心既遂，虚薄报何因。 <br> 远宦联绵历，卑栖夙夜勤。良时空爱惜，末路每悲辛。 <br> 骨立驹犹病，颜凋女尚贫。而今谐顾遇，尺蠖愿求伸。 ",
  "poet": {
    "id": 2283,
    "star": 0,
    "name": "李中",
    "desc": "五代南唐诗人，生卒年不详，大约920－974年在世。字有中，江西九江人。仕南唐为淦阳宰。有《碧云集》三卷，今编诗四卷。《郡斋读书志》卷四著录《李中诗》二卷。另《唐才子传校笺》卷十有其简介。《全唐诗》编为四卷。人毕生有志于诗，成痴成魔，勤奋写作，自谓“诗魔”，创作了大量的诗篇佳作。与诗人沈彬、孟宾于、左偃、刘钧、韩熙载、张泊、徐铉友好往来，多有唱酬之作。他还与僧人道侣关系密切，尤其是与庐山东林寺僧人谈诗论句。与庐山道人听琴下棋。反映了当时崇尚佛道的社会风气。"
  },
  "tags": []
}