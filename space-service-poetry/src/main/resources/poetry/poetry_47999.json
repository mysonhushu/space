{
  "id": 47999,
  "star": 11,
  "name": "别诗四首",
  "dynasty": "两汉",
  "content": "其一<br>骨肉缘枝叶，结交亦相因。<br>四海皆兄弟，谁为行路人。<br>况我连枝树，与子同一身。<br>昔为鸳和鸯，今为参与辰。<br>昔者长相近，邈若胡与秦。<br>惟念当乖离，恩情日以新。<br>鹿鸣思野草，可以喻嘉宾。<br>我有一樽酒，欲以赠远人。<br>愿子留斟酌，叙此平生亲。</p> <p>其二<br>黄鹄一远别，千里顾徘徊。<br>胡马失其群，思心常依依。<br>何况双飞龙，羽翼临当乖。<br>幸有弦歌曲，可以喻中怀。<br>请为游子吟，泠泠一何悲。<br>丝竹厉清声，慷慨有余哀。<br>长歌正激烈，中心怆以摧。<br>欲展清商曲，念子不得归。<br>俯仰内伤心，泪下不可挥。<br>愿为双黄鹄，送子俱远飞。</p> <p>其三<br>结发为夫妻，恩爱两不疑。<br>欢娱在今夕，燕婉及良时。<br>征夫怀往路，起视夜何其。<br>参辰皆已没，去去从此辞。<br>行役在战场，相见未有期。<br>握手一长叹，泪为生别滋。<br>努力爱春华，莫忘欢乐时。<br>生当复来归，死当长相思。</p> <p>其四<br>烛烛晨明月，馥馥秋兰芳。<br>芬馨良夜发，随风闻我堂。<br>征夫怀远路，游子恋故乡。<br>寒冬十二月，晨起践严霜。<br>俯观江汉流，仰视浮云翔。<br>良友远别离，各在天一方。<br>山海隔中州，相去悠且长。<br>嘉会难再遇，欢乐殊未央。<br>愿君崇令德，随时爱景光。",
  "poet": {
    "id": 0,
    "star": 0,
    "name": "佚名"
  },
  "tags": []
}