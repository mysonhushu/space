{
  "id": 57513,
  "star": 1,
  "name": "水龙吟（金陵作）",
  "dynasty": "宋代",
  "content": "渡江天马龙飞，翠华小驻兴王地。石城钟阜，雄依天堑，鼎安神器。鳷鹊楼高，建章宫阔，玉绳低坠。望郁葱佳气，非烟非雾，方呈瑞、璇霄际。 <br> 貔虎云屯羽卫。壮金汤、更隆国势。天骄胆落，狼烽书熄，玉门晏闭。祗谒陵园，长安□远，中兴可冀。笑六朝旧事，空随流水，千古恨、无人记。",
  "poet": {
    "id": 541,
    "star": 0,
    "name": "杨冠卿",
    "desc": "杨冠卿（1138-？）南宋诗人，字梦锡，江陵（今属湖北）人，举进士，为九江戎司掾，又尝知广州，以事罢。晚寓临安。闭门不出，与姜夔等相倡和。冠卿才华清俊，四六尤流丽浑雅，淳熙十四年（1187），编有《群公词选》三卷（已佚），自序曰：“余漂流困踬，久客诸侯间……时有所撄拂，则取酒独酌，浩歌数阕，怡然自适，似不觉天壤之大，穷通之为殊途也。”著有《客亭类稿》十五卷。《彊村丛书》辑有《客亭乐府》一卷。《四库总目》传于世。"
  },
  "tags": []
}