{
  "id": 10355,
  "star": 1,
  "name": "张公洞",
  "dynasty": "唐代",
  "content": "一径深窈窕，上升翠微中。忽然灵洞前，日月开仙宫。 <br> 道士十二人，往还驭清风。焚香入深洞，巨石如虚空。 <br> 夙夜备蘋藻，诏书祠张公。五云何裴回，玄鹤下苍穹。 <br> 我本道门子，愿言出尘笼。扫除方寸间，几与神灵通。 <br> 宿昔勤梦想，契之在深衷。迟回将不还，章绶系我躬。 <br> 稽首谢真侣，辞满归崆峒。",
  "poet": {
    "id": 2714,
    "star": 0,
    "name": "李栖筠",
    "desc": "李栖筠，字贞一，世为赵人。幼孤。有远度，庄重寡言，体貌轩特。喜书，多所能晓，为文章，劲迅有体要。不妄交游。族子华每称有王佐才，士多慕向。始，居汲共城山下，华固请举进士，俄擢高第。调冠氏主簿，太守李岘视若布衣交。迁安西封常清节度府判官。常清被召，表摄监察御史，为行军司马。肃宗驻灵武，发安西兵，栖筠料精卒七千赴难，擢殿中侍御史。"
  },
  "tags": []
}