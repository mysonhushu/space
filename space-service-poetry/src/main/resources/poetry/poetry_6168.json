{
  "id": 6168,
  "star": 1,
  "name": "同王十三维偶然作十首",
  "dynasty": "唐代",
  "content": "仲夏日中时，草木看欲燋。田家惜工力，把锄来东皋。 <br> 顾望浮云阴，往往误伤苗。归来悲困极，兄嫂共相譊. <br> 无钱可沽酒，何以解劬劳。夜深星汉明，庭宇虚寥寥。 <br> 高柳三五株，可以独逍遥。 <br> 北山种松柏，南山种蒺藜。出入虽同趣，所向各有宜。 <br> 孔丘贵仁义，老氏好无为。我心若虚空，此道将安施。 <br> 暂过伊阙间，晼晚三伏时。高阁入云中，芙蓉满清池。 <br> 要自非我室，还望南山陲。 <br> 野老本贫贱，冒暑锄瓜田。一畦未及终，树下高枕眠。 <br> 荷蓧者谁子，皤皤来息肩。不复问乡墟，相见但依然。 <br> 腹中无一物，高话羲皇年。落日临层隅，逍遥望晴川。 <br> 使妇提蚕筐，呼儿榜渔船。悠悠泛绿水，去摘浦中莲。 <br> 莲花艳且美，使我不能还。 <br> 浮云在虚空，随风复卷舒。我心方处顺，动作何忧虞。 <br> 但言婴世网，不复得闲居。迢递别东国，超遥来西都。 <br> 见人乃恭敬，曾不问贤愚。虽若不能言，中心亦难诬。 <br> 故乡满亲戚，道远情日疏。偶欲陈此意，复无南飞凫。 <br> 草木花叶生，相与命为春。当非草木意，信是故时人。 <br> 静念恻群物，何由知至真。狂歌问夫子，夫子莫能陈。 <br> 凤凰飞且鸣，容裔下天津。清净无言语，兹焉庶可亲。 <br> 黄河流向东，弱水流向西。趋舍各有异，造化安能齐。 <br> 妾本邯郸女，生长在丛台。既闻容见宠，复想玄为妻。 <br> 刻画尚风流，幸会君招携。逶迤歌舞座，婉娈芙蓉闺。 <br> 日月方向除，恩爱忽焉暌。弃置谁复道，但悲生不谐。 <br> 羡彼匹妇意，偕老常同栖。 <br> 日暮登春山，山鲜云复轻。远近看春色，踟蹰新月明。 <br> 仙人浮丘公，对月时吹笙。丹鸟飞熠熠，苍蝇乱营营。 <br> 群动汩吾真，讹言伤我情。安得如子晋，与之游太清。 <br> 耽耽铜鞮宫，遥望长数里。宾客无多少，出入皆珠履。 <br> 朴儒亦何为，辛苦读旧史。不道无家舍，效他养妻子。 <br> 冽冽玄冬暮，衣裳无准拟。偶然著道书，神人养生理。 <br> 公卿时见赏，赐赉难具纪。莫问身后事，且论朝夕是。 <br> 空山暮雨来，众鸟竟栖息。斯须照夕阳，双双复抚翼。 <br> 我念天时好，东田有稼穑。浮云蔽川原，新流集沟洫。 <br> 裴回顾衡宇，僮仆邀我食。卧览床头书，睡看机中织。 <br> 想见明膏煎，中夜起唧唧。 <br> 四邻竞丰屋，我独好卑室。窈窕高台中，时闻抚新瑟。 <br> 狂飙动地起，拔木乃非一。相顾始知悲，中心忧且栗。 <br> 蚩蚩命子弟，恨不居高秩。日入宾从归，清晨冠盖出。 <br> 中庭有奇树，荣早衰复疾。此道犹不知，微言安可述。",
  "poet": {
    "id": 22,
    "star": 0,
    "name": "储光羲",
    "image": "http://img.gushiwen.org/authorImg/chuguangxi.jpg",
    "desc": "储光羲（约706—763）唐代官员，润州延陵人，祖籍兖州。田园山水诗派代表诗人之一。开元十四年（726年）举进士，授冯翊县尉，转汜水、安宣、下邽等地县尉。因仕途失意，遂隐居终南山。后复出任太祝，世称储太祝，官至监察御史。安史之乱中，叛军攻陷长安，被俘，迫受伪职。乱平，自归朝廷请罪，被系下狱，有《狱中贻姚张薛李郑柳诸公》诗，后贬谪岭南。江南储氏多为光羲公后裔，尊称为“江南储氏之祖”。"
  },
  "tags": []
}