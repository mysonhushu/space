{
  "id": 66414,
  "star": 1,
  "name": "六州歌头（上广西张帅）",
  "dynasty": "宋代",
  "content": "凭深负阻，蜂午肆奔腾。龙江上，妖氛涨，鲸海外，白波惊。羽檄交飞急，玉帐静，金韬閟，恢远驭，振长缨。密分兵。细草黄沙渺渺，西关路、风袅高旌。听飞霜令肃，坚壁夜无声。鼓角何神。地中鸣。 <br> 看追风骑，攒云槊，雷野毂，激天钲。飞箭集，旄头坠，长围掩，郭东倾。振旅观旋凯，笳鼓竞，绣旗明。刀换犊，戈藏革，士休营。黄色赤云交映，论功何止蔡州平。想环城苍玉，深刻入青冥。永绍来今。",
  "poet": {
    "id": 1035,
    "star": 0,
    "name": "刘褒",
    "desc": "刘褒，字伯宠，一字春卿，号梅山老人，崇安（今福建武夷山市）人。孝宗淳熙五年（1178）进士。光宗绍熙中为静江府教授。宁宗庆元六年（1200），知龙溪县。嘉定六年（1213）由监尚书六部门奉祠，起知全州。有《梅山诗集》，已佚。工词，其满庭芳别绪，善於言情者。水调歌头，亦不减於东坡也。"
  },
  "tags": []
}