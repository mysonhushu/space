{
  "id": 68205,
  "star": 1,
  "name": "念奴娇（四圣观凉堂）",
  "dynasty": "宋代",
  "content": "踏破秋痕，向虚堂、细问新凉踪迹。野客从来无管领，独鹤自还空碧。红日重开，翠华曾到，应恨湖光窄。游龙别後，两山依旧南北。 <br> 无语野草闲花，似嗔人问。万事今非昔。古木苍烟无限意，只有吟魂知得。歌舞百年，是非一醉，未必西风识。浩歌归去，满船风雨凄恻。",
  "poet": {
    "id": 0,
    "star": 0,
    "name": "奚岊"
  },
  "tags": []
}