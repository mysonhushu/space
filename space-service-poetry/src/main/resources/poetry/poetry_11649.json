{
  "id": 11649,
  "star": 1,
  "name": "自蜀奉册命往朔方途中呈韦左相文部房尚书门下崔侍郎",
  "dynasty": "唐代",
  "content": "胡羯乱中夏，銮舆忽南巡。衣冠陷戎寇，狼狈随风尘。 <br> 豳公秉大节，临难不顾身。激昂白刃前，溅血下沾巾。 <br> 尚书抱忠义，历险披荆榛。扈从出剑门，登翼岷江滨。 <br> 时望挹侍郎，公才标缙绅。亭亭昆山玉，皎皎无缁磷。 <br> 顾惟乏经济，扞牧陪从臣。永愿雪会稽，仗剑清咸秦。 <br> 太皇时内禅，神器付嗣君。新命集旧邦，至德被远人。 <br> 捧册自南服，奉诏趋北军。觐谒心载驰，违离难重陈。 <br> 策马出蜀山，畏途上缘云。饮啄丛箐间，栖息虎豹群。 <br> 崎岖凌危栈，惴栗惊心神。峭壁上嶔岑，大江下沄沄. <br> 皇风扇八极，异类怀深仁。元凶诱黠虏，肘腋生妖氛。 <br> 明主信英武，威声赫四邻。誓师自朔方，旗帜何缤纷。 <br> 铁骑照白日，旄头拂秋旻.将来荡沧溟，宁止蹴昆仑。 <br> 古来有屯难，否泰长相因。夏康缵禹绩，代祖复汉勋。 <br> 于役各勤王，驱驰拱紫宸。岂惟太公望，往昔逢周文。 <br> 谁谓三杰才，功业独殊伦。感此慰行迈，无为歌苦辛。",
  "poet": {
    "id": 60,
    "star": 0,
    "name": "贾至",
    "image": "http://img.gushiwen.org/authorImg/jiazhi.jpg",
    "desc": "贾至（718—772）字幼隣，唐代洛阳人，贾曾之子。生于唐玄宗开元六年，卒于唐代宗大历七年，年五十五岁。擢明经第，为军父尉。安禄山乱，从唐玄宗幸蜀，知制诰，历中书舍人。时肃宗即位于灵武，玄宗令至作传位册文。至德中，将军王去荣坐事当诛，肃宗惜去荣材，诏贷死。至切谏，谓坏法当诛。广德初，为礼部侍郎，封信都县伯。后封京兆尹，兼御史大夫。卒，谥文。至著有文集三十卷， 《唐才子传》有其传。"
  },
  "tags": []
}