{
  "id": 42185,
  "star": 1,
  "name": "惆怅诗九首",
  "dynasty": "唐代",
  "content": "魂黯黯兮情脉脉，帘风清兮窗月白。 <br> 梦惊枕上炉烬销，不见蕊珠宫里客。 <br> 禁漏声稀蟾魄冷，纱厨筠簟波光净。 <br> 独坐愁吟暗断魂，满窗风动芭蕉影。 <br> 别恨离肠空恻恻，风动虚轩池水白。 <br> 莫言灵圃步难寻，有心终效偷桃客。 <br> 愁遇人间好风景，焦桐韵满华堂静。 <br> 鉴鸾钗燕恨何穷，忍向银床空抱影。 <br> 绿槐影里傍青楼，陌上行人空举头。 <br> 烟水露花无处问，摇鞭凝睇不胜愁。 <br> 役尽心神销尽骨，恩情未断忽分离。 <br> 平生此恨无言处，只有衣襟泪得知。 <br> 浓醪艳唱愁难破，骨瘦魂消病已成。 <br> 若为多罗年少死，始甘人道有风情。 <br> 泪满罗衣酒满卮，一声歌断怨伤离。 <br> 如今两地心中事，直是瞿昙也不知。 <br> 横泥杯觞醉复醒，愁牵时有小诗成。 <br> 早知惹得千般恨，悔不天生解薄情。",
  "poet": {
    "id": 0,
    "star": 0,
    "name": "顾甄远"
  },
  "tags": []
}