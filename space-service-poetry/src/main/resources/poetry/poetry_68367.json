{
  "id": 68367,
  "star": 1,
  "name": "高阳台",
  "dynasty": "宋代",
  "content": "双桨敲冰，低篷护冷，扁舟晓渡西冷。回首吴山，微茫遥带重城。堤边几树垂杨柳，早嫩黄、摇动春情。问孤鸿，何处飞来，共唤飘零。 <br> 轻帆初落沙洲暝，渐潮痕雨渍，面色风皴。旅思羁愁，偏能老大行人。姮娥不管征途苦，甚夜深、尽照孤衾。想玉楼，犹凭阑干，为我销凝。",
  "poet": {
    "id": 0,
    "star": 0,
    "name": "王亿之"
  },
  "tags": []
}