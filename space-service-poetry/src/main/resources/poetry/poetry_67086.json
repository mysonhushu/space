{
  "id": 67086,
  "star": 1,
  "name": "风流子",
  "dynasty": "宋代",
  "content": "春被雨禁持。伤心事、仿佛去年时。记芳径暮归，褪妆微醉，暗帏先寝，闻笑佯痴。回首别离容易过，杨柳又依依。红烛怨歌，鬓花零落，青绫牵梦，屏影参差。桃源今何在，刘郎去，应念瘦损香肌。误约夜阑，从前怪我多疑。但怕收残泪，对人徐语，指弹新恨，推户潜窥。还是恹恹病也，无计怜伊。",
  "poet": {
    "id": 2159,
    "star": 0,
    "name": "方君遇",
    "desc": "方君遇，宋朝吴兴（今浙江湖州）人。与吴潜同时。与韦居安同时（ 《梅磵诗话》 卷上）。"
  },
  "tags": []
}