{
  "id": 67230,
  "star": 1,
  "name": "齐天乐（元夕）",
  "dynasty": "宋代",
  "content": "红香十里铜驼梦，如今旧游重省。节序飘零，欢娱老大，慵立灯光蟾影。伤心对景。怕回首东风，雨晴难准。曲巷幽坊，管弦一片笑声近。飞棚浮动翠葆，看金钗半溜，春妒红粉。凤辇鳌山，云收雾敛，迤逦铜壶漏迥。霜风渐紧。展一幅青绡，净悬孤镜。带醉扶归，晓酲春梦稳。",
  "poet": {
    "id": 0,
    "star": 0,
    "name": "翁孟寅"
  },
  "tags": []
}