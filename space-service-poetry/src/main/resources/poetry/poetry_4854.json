{
  "id": 4854,
  "star": 1,
  "name": "雅琴篇",
  "dynasty": "唐代",
  "content": "亭亭峄阳树，落落千万寻。独抱出云节，孤生不作林。 <br> 影摇绿波水，彩绚丹霞岑。直干思有托，雅志期所任。 <br> 匠者果留盼，雕斫为雅琴。文以楚山玉，错以昆吾金。 <br> 虬凤吐奇状，商徵含清音。清音雅调感君子， <br> 一抚一弄怀知己。不知钟期百年馀，还忆朝朝几千里。 <br> 马卿台上应芜没，阮籍帷前空已矣。山情水意君不知， <br> 拂匣调弦为谁理。调弦拂匣倍含情，况复空山秋月明。 <br> 陇水悲风已呜咽，离鹍别鹤更凄清。将军塞外多奇操， <br> 中散林间有正声。正声谐风雅，欲竟此曲谁知者。 <br> 自言幽隐乏先容，不道人物知音寡。谁能一奏和天地， <br> 谁能再抚欢朝野。朝野欢娱乐未央，车马骈阗盛彩章。 <br> 岁岁汾川事箫鼓，朝朝伊水听笙簧。窈窕楼台临上路， <br> 妖娆歌舞出平阳。弹弦本自称仁祖，吹管由来许季长。 <br> 犹怜雅歌淡无味，渌水白云谁相贵。还将逸词赏幽心， <br> 不觉繁声论远意。传闻帝乐奏钧天，傥冀微躬备五弦。 <br> 愿持东武宫商韵，长奉南熏亿万年。",
  "poet": {
    "id": 2472,
    "star": 0,
    "name": "司马逸客",
    "desc": "司马逸客，则天朝，尝从相王北征。李乂有诗送之，称为员外。"
  },
  "tags": []
}