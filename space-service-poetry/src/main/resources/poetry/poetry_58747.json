{
  "id": 58747,
  "star": 2,
  "name": "贺新郎（咏水仙）",
  "dynasty": "宋代",
  "content": "绰约人如玉。试新妆、娇黄半绿，汉宫匀注。倚傍小阑闲伫立。翠带风前似舞。记洛浦、当年俦侣。罗袜尘生香冉冉，料征鸿、微步凌波女。惊梦断，楚江曲。 <br> 春工若见应为主。忍教都、闲亭邃馆，冷风凄雨。待把此花都折取。和泪连香寄与。须信道、离情如许。烟水茫茫斜照里，是骚人、《九辨》招魂处。千古恨，与谁语。",
  "poet": {
    "id": 2042,
    "star": 0,
    "name": "韩玉",
    "desc": "韩玉，字温甫，南宋词人，韩玉本金人，绍兴初挈家南渡。毛晋刻入六十家词，称其虽与康与之、辛弃疾唱和，相去如苎萝、无盐。著有《东浦词》，世人又称其“韩东浦”。王国维 《人间词话》中认为他与辛弃疾词开北曲四声通押之祖：“稼轩《贺新郎》······与韩玉《东浦词·贺新郎》以“玉”、“曲”叶“注”、“女”，《卜算子》以“夜”、“谢”叶“节”、“月”，已开北曲四声通押之祖。”"
  },
  "tags": []
}