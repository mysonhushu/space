{
  "id": 61298,
  "star": 1,
  "name": "木兰花慢（次韵奉酬玉林病中见示）",
  "dynasty": "宋代",
  "content": "叹年光婉晚，蒲柳质、易惊秋。况念远怀人，停云幂幂，时雨飕飕。西风堕来雁信，似知予、竟日倚溪楼。报道归调汤剂，不知谁护衣篝。 <br> 悠然富贵不须求。安乐万缘休。但饱饭煎茶，婆娑永日，也胜闲愁。寒花自便寂寞，怕纷纷、蝶引与蜂勾。莫问障从何起，只凭心有天游。",
  "poet": {
    "id": 1742,
    "star": 0,
    "name": "冯取洽",
    "desc": "冯取洽，字熙之，号双溪翁，延平（今福建南平）人。生卒年均不详，约宋理淳佑初前后在世。工词，常与黄升唱和。《花庵词选》中录他的词五首。"
  },
  "tags": []
}