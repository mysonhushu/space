{
  "id": 70676,
  "star": 1,
  "name": "【越调】斗鹌鹑_自悟弃职休",
  "dynasty": "元代",
  "content": "自悟<br>弃职休官，张良范蠡。释辞了紫绶金章，待看青山绿山。跳出狼虎丛中，不入麒麟画里。想爵禄高，性命危。一个个舍死忘生，争宣竞敕。<br>【紫花儿序】你都待重裀而卧，列鼎而食，不如我拂袖而归。急流中勇退，见贤思齐。当日个，宁武子左丘明孔仲尼。邦有道则仕，邦无道则废，齐魏里使煞个孙庞，殷商中饿杀了夷齐。<br>【鬼三台】看了些英雄辈，争闲气，为功名将命亏。笑豫让，叹鉏麑，待图个甚的？论功劳胜似燕乐毅，论才学不如晋李仪。常言道才广妨身，官高害己。<br>【圣药王】我如今近七十，才晓得，方知道老而不死是为贼。指鹿做马，唤凤做鸡。葫芦今后大家提，想谁别辨个是和非。<br>【调笑令】为甚每日醉如泥，除睡人间总不知。戒之在得因何意，老不必争名夺利。黄金垛到北斗齐，也跳不出是处轮回。<br>【圣药王】赤紧的乌紧飞，兔紧催，暂时相赏莫相违。菊满篱，酒满杯。当吃得席前花影坐间移，白发故人稀。<br>【尾】想当日子房公会觅全身计，一个识空便抽头的范蠡。归山去的待看翠巍巍千丈岭头云，归湖的待看绿湛湛长江万顷水。",
  "poet": {
    "id": 2233,
    "star": 0,
    "name": "吴仁卿",
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。"
  },
  "tags": []
}