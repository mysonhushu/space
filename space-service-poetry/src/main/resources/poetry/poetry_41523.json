{
  "id": 41523,
  "star": 2,
  "name": "赠齐己",
  "dynasty": "唐代",
  "content": "我唐有僧号齐己，未出家时宰相器。爰见梦中逢五丁， <br> 毁形自学无生理。骨瘦神清风一襟，松老霜天鹤病深。 <br> 一言悟得生死海，芙蓉吐出琉璃心。闷见有唐风雅缺， <br> 敲破冰天飞白雪。清塞清江却有灵，遗魂泣对荒郊月。 <br> 格何古，天工未生谁知主。混沌凿开鸡子黄， <br> 散作纯风如胆苦。意何新，织女星机挑白云。 <br> 真宰夜来调暖律，声声吹出嫩青春。调何雅， <br> 涧底孤松秋雨洒。嫦娥月里学步虚，桂风吹落玉山下。 <br> 语何奇，血泼乾坤龙战时。祖龙跨海日方出， <br> 一鞭风雨万山飞。己公己公道如此，浩浩寰中如独自。 <br> 一簟松风冷如冰，长伴巢由伸脚睡。",
  "poet": {
    "id": 3021,
    "star": 0,
    "name": "徐仲雅",
    "desc": "徐仲雅（893—？），字东野，其先秦中人，徙居长沙。生于唐昭宗景福二年，卒年不详。湖南马殷开天策府，以僚佐廖光图等为十八学士，仲雅时年十八，与其列楚人以为荣。废王希声之变，仲雅闭门不出。周行逢强署为判官，负气滑稽。行逢大宴僚吏，席间呼音多误。仲雅曰：“不于五月五日翦舌，致使乖错如此。”行逢大怒，放之邵州。仲雅著有文集百余卷，《五代诗话》传于世。"
  },
  "tags": []
}