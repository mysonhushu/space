{
  "id": 30551,
  "star": 1,
  "name": "送浙东王大夫",
  "dynasty": "唐代",
  "content": "天爵擅忠贞，皇恩复宠荣。远源过晋史，甲族本缑笙。 <br> 亚相兼尤美，周行历尽清。制除天近晓，衙谢草初生。 <br> 宾客招闲地，戎装拥上京。九街鸣玉勒，一宅照红旌。 <br> 细雨当离席，遥花显去程。佩刀畿甸色，歌吹馆桥声。 <br> 騕褭从秦赐，艅艎到汴迎。步沙逢霁月，宿岸致严更。 <br> 渤澥流东鄙，天台压属城。众谈称重镇，公意念疲甿. <br> 井邑曾多难，疮痍此未平。察应均赋敛，逃必复桑耕。 <br> 隼重权兼帅，鼍雄设有兵。越台随厚俸，剡硾得尤名。 <br> 夜蜡州中宴，春风部外行。香奁扃凤诏，朱篆动龙坑。 <br> 报后功何患，投虚论素精。徵还真指掌，感激自关情。 <br> 旧业怀昏作，微班负旦评。空馀骚雅事，千古傲刘桢。",
  "poet": {
    "id": 947,
    "star": 0,
    "name": "薛能",
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。"
  },
  "tags": []
}