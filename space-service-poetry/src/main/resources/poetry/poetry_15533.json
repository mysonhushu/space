{
  "id": 15533,
  "star": 1,
  "name": "残莺百啭歌同王员外耿拾遗吉中孚李端游慈恩各赋一物",
  "dynasty": "唐代",
  "content": "残莺一何怨，百啭相寻续。始辨下将高，稍分长复促。 <br> 绵蛮巧状语，机节终如曲。野客赏应迟，幽僧闻讵足。 <br> 禅斋深树夏阴清，零落空馀三两声。金谷筝中传不似， <br> 山阳笛里写难成。忆昨乱啼无远近，晴宫晓色偏相引。 <br> 送暖初随柳色来，辞芳暗逐花枝尽。歌残莺，歌残莺， <br> 悠然万感生。谢脁羁怀方一听，何郎闲吟本多情。 <br> 乃知众鸟非俦比，暮噪晨鸣倦人耳。共爱奇音那可亲， <br> 年年出谷待新春。此时断绝为君惜，明日玄蝉催发白。",
  "poet": {
    "id": 750,
    "star": 0,
    "name": "司空曙",
    "image": "http://img.gushiwen.org/authorImg/sikongshu.jpg",
    "desc": "司空曙(约720-790年)，字文明，或作文初。广平（今河北永年县东南）人，大历十才子之一，唐代诗人。约唐代宗大历初前后在世。大历年进士，磊落有奇才，与李约为至交。性耿介，不干权要。家无担石，晏如也。尝因病中不给，遣其爱姬。韦辠节度剑南，辟致幕府。授洛阳主簿。。其诗多为行旅赠别之作，长于抒情，多有名句。胡震亨曰：\"司空虞部婉雅闲淡，语近性情。\"(《唐音癸签》卷七)有《司空文明诗集》。其诗朴素真挚，情感细腻，多写自然景色和乡情旅思，长于五律。诗风闲雅疏淡。"
  },
  "tags": []
}