{
  "id": 68867,
  "star": 2,
  "name": "贺新郎（刘快轩新居）",
  "dynasty": "宋代",
  "content": "上界神仙府。谁移来、登瀛堂畔，五云深处。江水一弓山万朵，竹外梅花千树。看都入、高人庭户。南北两厅相对起，要门前、便是浮岚路。依暖翠，开吟圃。 <br> 莺迁喜奉高堂母。向销金帐下，坐看秦歌赵舞。唐宋几年名阀阅，到此步高一步。君听取，邦人庆语。多少朱门随世化，独眼前、突兀新如许。真个是，擎天柱。",
  "poet": {
    "id": 0,
    "star": 0,
    "name": "伍梅城"
  },
  "tags": []
}