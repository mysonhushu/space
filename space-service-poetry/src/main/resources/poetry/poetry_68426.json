{
  "id": 68426,
  "star": 1,
  "name": "齐天乐（寿贾使三月二十八日生）",
  "dynasty": "宋代",
  "content": "伏以皇祚中兴，笃生元哲。维岳受命，允协良辰。同禀天地之清宁，间出山河之气数。仰惟某官，身兼三杰，德盛一夔。西清学士之班，选高天下；东方诸侯之长，功冠域中。拥百万之貔貅，制三边之狼虎。克膺大任，宜受遐龄。某辱在万间，尤深鼓舞。敬裁一曲，莫尽形容。仰祈熏慈，俯加采览。 <br> 皇天眷佑中兴烈。维岳共生鸿硕。镇抚精神，规恢调度，未数至言长策。中原徯望，总万里山河，尽归经画。更看旋乾转坤，烦一指麾力。 <br> 胡尘顿消海岱，倚天长啸处，兼惠南北。宝镇还朝，圣恩如海，趁得松高华席。星辰步峻，看丹凤飞来，趣登枢极。□寿齐天，愿齐开寿域。",
  "poet": {
    "id": 0,
    "star": 0,
    "name": "方衡"
  },
  "tags": []
}