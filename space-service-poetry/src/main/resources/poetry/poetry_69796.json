{
  "id": 69796,
  "star": 1,
  "name": "【中吕】粉蝶儿　题金陵景",
  "dynasty": "元代",
  "content": "万里翱翔，太平年四方归向，定乾坤万国来降。谷丰登，民安乐，鼓腹讴唱。<br>读书人幸遇尧唐，五云楼九重天上。<br>　　【醉春风】宫殿紫云浮，江上清气爽。把京都佳致略而间讲，讲。景物稀奇，<br>凤城围绕，士民高尚。<br>　　【朱履曲】论富贵京都为上，数繁华海内无双，风流人物貌堂堂。云山迷远<br>树，雪浪涌长江，暮追欢朝玩赏。<br>　　【魔合罗】东南佳丽山河壮，助千古京都气象，人稠物穰景非常，真乃是鱼<br>龙变化之乡。山形盘踞藏龙虎，台榭崔巍落凤凰。堪崇尚，载编简累朝盛士，撼<br>乾坤万代传扬。<br>　　【十一煞】景阳台名尚存，周处台姓且香，拜郊台古迹钟山上。乌龙潭雨至<br>风雷起，白鹭洲潮回烟水茫，雨花台曾有天花降。跃马涧烟笼曙色，钓鱼台月漾<br>波光。<br>　　【十煞】南北乾道桥，东西锦绣乡，四时歌管长春巷。峥嵘高阁侵云表，奇<br>观层楼接上苍，清溪阁烟波荡，忠勤楼风云福地，尊经阁诗礼文场。<br>　　【九煞】朝天宫道友多，天界寺僧众广，天禧寺古塔霞光放。三山香火年年<br>盛，十庙英灵世世昌，宝宁寺一境多幽况，鸡鸣山烟笼佛寺，神乐观云拥仙乡。<br>　　【八煞】香消脂井痕，歌残玉树腔，长干桥畔乌衣巷。高堂燕至思王谢，古<br>蛩吟叹孔张，无一节添悲怆。若无酒兴，恼乱诗肠。<br>　　【七煞】山围龙虎国，城连锦绣乡，四时美景宜欢赏。春风桃李参差吐，夏<br>日榴花取次芳，秋天菊绽冬梅放。歌岁稔风调雨顺，庆丰年国泰民康。<br>　　【六煞】到春来观音寺赏牡丹，拥翠园玩海棠，逍遥西圃名园广。怕花残朝<br>朝携妓歌《金缕》，恐春去日日邀朋饮玉浆，有百千处堪游赏。泛轻舟桃叶渡观<br>山玩水，跨蹇驴杏花庄拾翠寻芳。<br>　　【五煞】到夏来清凉寺暑气无，赏心亭夏日长，石头城烟雨风生浪。秦淮河<br>急水龙舟渡，马公洞薰风菡萏香，翠微亭绿阴深处炎威爽。仪凤楼满窗江月，建<br>龙关四壁山光。<br>　　【四煞】到秋来玄武湖碧水澄，青龙山翠色苍，携壶策杖登高赏。崇因寺内<br>芙蓉绽，普照庵中桂子香，家家庭院秋砧响。水波涛江横白露，雁初飞菊吐新黄。<br>　　【三煞】到冬来助江天雪正飞，撼楼台风力狂，喜的是红炉画阁羊羔酿。霎<br>时间银砌就钱婆岭，顷刻处玉妆成石子岗。动弦管声嘹亮，庆太平有象，贺丰稔<br>时光。<br>　　【二煞】遗图古迹多，今朝事业昌，太平风景真佳况。诗人有意题难足，胜<br>境无穷咏未详。曾到处闲中想，莺花世界，诗酒排场。<br>　　【一煞】陈钧佐才俊高，藏彦弘笔力强，缪唐臣慢调偏宜唱。章浩德能吟翰<br>苑清诗句，谷子敬惯捏梨园新乐章，陈清简善画真容像，卢仲敬品玉箫寰中第一，<br>冷起敬操瑶琴世上无双。<br>　　【尾声】歌楼对酒楼，山光映水光，倩良工写在帏屏上，留与诗人慢慢赏。",
  "poet": {
    "id": 2925,
    "star": 0,
    "name": "胡用和",
    "desc": "胡用和，词人，祖籍天门山（在浙江奉化县境）。由元入明，其生平不详。"
  },
  "tags": []
}