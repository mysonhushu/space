{
  "id": 37737,
  "star": 3,
  "name": "惆怅诗十二首",
  "dynasty": "唐代",
  "content": "八蚕薄絮鸳鸯绮，半夜佳期并枕眠。 <br> 钟动红娘唤归去，对人匀泪拾金钿。 <br> 李夫人病已经秋，汉武看来不举头。 <br> 得所浓华销歇尽，楚魂湘血一生休。 <br> 谢家池馆花笼月，萧寺房廊竹飐风。 <br> 夜半酒醒凭槛立，所思多在别离中。 <br> 隋师战舰欲亡陈，国破应难保此身。 <br> 诀别徐郎泪如雨，镜鸾分后属何人。 <br> 七夕琼筵随事陈，兼花连蒂共伤神。 <br> 蜀王殿里三更月，不见骊山私语人。 <br> 夜寒春病不胜怀，玉瘦花啼万事乖。 <br> 薄幸檀郎断芳信，惊嗟犹梦合欢鞋。 <br> 呜咽离声管吹秋，妾身今日为君休。 <br> 齐奴不说平生事，忍看花枝谢玉楼。 <br> 青丝一绺堕云鬟，金剪刀鸣不忍看。 <br> 持谢君王寄幽怨，可能从此住人间。 <br> 陈宫兴废事难期，三阁空馀绿草基。 <br> 狎客沦亡丽华死，他年江令独来时。 <br> 晨肇重来路已迷，碧桃花谢武陵溪。 <br> 仙山目断无寻处，流水潺湲日渐西。 <br> 少卿降北子卿还，朔野离觞惨别颜。 <br> 却到茂陵唯一恸，节毛零落鬓毛斑。 <br> 梦里分明入汉宫，觉来灯背锦屏空。 <br> 紫台月落关山晓，肠断君恩信画工。",
  "poet": {
    "id": 999,
    "star": 0,
    "name": "王涣",
    "desc": "王涣（859--901），唐文学家。字文吉。太原（今属山西）人。中和、光启中，佐滑州王铎、京兆郑延昌幕掌笺奏。大顺二年（891）登进士第。"
  },
  "tags": []
}