{
  "id": 43655,
  "star": 1,
  "name": "哭吴县房耸明府",
  "dynasty": "唐代",
  "content": "仁人迈厚德，可谓名实全。抚迹若疏旷，会心极精研。 <br> 履危节讵屈，著论识不偏。恨以荣级浅，嘉猷未及宣。 <br> 伊人期远大，志业难比肩。昭世既合并，吾君藉陶甄。 <br> 奈何明明理，与善徒空诠。征教或稽圣，穷源反问天。 <br> 一官自吴邑，六翮委江壖。始是牵丝日，翻成撤瑟年。 <br> 金膏果不就，玉珮长此捐。倚伏信冥昧，夭修惊后先。 <br> 安知忘情子，爱网素已褰。为有深仁感，遂令真性迁。 <br> 心悲空林下，泪洒秋景前。夫子寡兄弟，抚孤伤藐然。 <br> 倾云为惨结，吊鹤共联翩。割念命归驾，诀词向空筵。 <br> 树桃阴始合，爱客位常悬。幡然远行时，崇望归朝旋。 <br> 悟兹欢宴隔，哀被岁月延。书带变芳草，履痕移绿钱。 <br> 冥期傥可逢，生尽会无缘。幸愿示因业，代君运精专。 <br> 相思转寂寞，独往西林泉。欲见故人心，时阅所赠篇。 <br> 素高陶靖节，今重楚先贤。芳躅将遗爱，可为终古传。",
  "poet": {
    "id": 392,
    "star": 0,
    "name": "皎然",
    "image": "http://img.gushiwen.org/authorImg/jiaoran.jpg",
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。"
  },
  "tags": []
}