{
  "id": 69466,
  "star": 6,
  "name": "【正宫】双鸳鸯_乐府合欢曲",
  "dynasty": "元代",
  "content": "乐府合欢曲<br>读《开元遗事》去取唐人诗而为之。一名《百衲锦》，因观任南麓所画《华清宫图》而作。驿尘红，荔枝风，吹断繁华一梦空。玉辇不来宫殿闭，青山依旧御墙中。<br>乱横戈，奈君何，扈从人稀北去多。尘土已消红粉艳，荔枝犹到马嵬坡。<br>岁东巡，洛阳城，天乐宫中夜彻明。不忆李暮偷曲去，酒楼吹笛有新声。<br>雨霖铃，却归秦，犹是张徽一曲新。长记上皇和泪听，月明南内更无人。<br>忆开元，掌中仙，入侍深宫二十年。长记承天门上宴，百官楼下拾金钱。<br>锦城头，锦江流，回望长安帝尽愁。那更血魂来梦里，杜鹃声在散花楼。<br>驿坡前，掩婵娟，惨乱旌旗指望贤。无复一生私语事，柘黄袍袖泪潜然。<br>九龙池，百花时，乐按《梁州》爱急吹。揭手便拈金碗舞，上皇惊笑勃妳儿。信音沉，泪沾襟，秋雨铃声阁道深。人到愁来无会处，不关情处也伤心！",
  "poet": {
    "id": 221,
    "star": 0,
    "name": "王恽",
    "image": "http://img.gushiwen.org/authorImg/wangyun.jpg",
    "desc": "王恽，字仲谋，号秋涧，卫州路汲县（今河南卫辉市）人。元朝著名学者、诗人、政治家，一生仕宦，刚直不阿，清贫守职，好学善文。成为元世祖忽必烈、裕宗皇太子真金和成宗皇帝铁木真三代的谏臣。"
  },
  "tags": []
}