{
  "id": 662,
  "star": 2,
  "name": "封泰山乐章。豫和",
  "dynasty": "唐代",
  "content": "款泰坛，柴泰清。受天命，报天成。 <br> 竦皇心，荐乐声。志上达，歌下迎。 <br> 亿上帝，临下庭。骑日月，陪列星。 <br> 嘉祝信，大糦馨。澹神心，醉皇灵。 <br> 相百辟，贡八荒。九歌叙，万舞翔。 <br> 肃振振，铿皇皇。帝欣欣，福穰穰。 <br> 高在上，道光明。物资始，德难名。 <br> 承眷命，牧苍生。寰宇谧，太阶平。 <br> 天道无亲，至诚与邻。山川遍礼，宫徵维新。 <br> 玉帛非盛，聪明会真。正斯一德，通乎百神。 <br> 飨帝飨亲，维孝维圣。缉熙懿德，敷扬成命。 <br> 华夷志同，笙镛礼盛。明灵降止，感此诚敬。",
  "poet": {
    "id": 0,
    "star": 0,
    "name": "佚名"
  },
  "tags": []
}