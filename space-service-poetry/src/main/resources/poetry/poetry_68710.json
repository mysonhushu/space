{
  "id": 68710,
  "star": 1,
  "name": "送入我门来（除夕）",
  "dynasty": "宋代",
  "content": "荼垒安扉，灵馗挂户，神傩烈竹轰雷。动念流光，四序式周回。须知今岁今宵尽，似顿觉明年明日催。向今夕，是处迎春送腊，罗绮筵开。 <br> 今古偏同此夜，贤愚共添一岁，贵贱仍偕。互祝遐龄，山海固难摧。石崇富贵篯铿寿，更潘岳仪容子建才。仗东风尽力，一齐吹送，入此门来。",
  "poet": {
    "id": 0,
    "star": 0,
    "name": "胡浩然"
  },
  "tags": []
}