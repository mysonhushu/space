{
  "id": 1805,
  "star": 5,
  "name": "杂曲歌辞。从军中行路难二首",
  "dynasty": "唐代",
  "content": "君不见封狐雄虺自成群，冯深负固结妖氛。 <br> 玉玺分兵征恶少，金坛受律动将军。将军拥旄宣庙略， <br> 战士横行静夷落。长驱一息背铜梁，直指三巴逾剑阁。 <br> 阁道岧峣上戍楼，剑门遥裔俯灵丘。邛关九折无平路， <br> 江水双源有急流。征役无期返，他乡岁华晚。 <br> 杳杳丘陵出，苍苍林薄远。途危紫盖峰，路涩青泥坂。 <br> 去去指哀牢，行行入不毛。绝壁千里险，连山四望高。 <br> 中外分区宇，夷夏殊风土。交趾枕南荒，昆弥临北户。 <br> 川源饶毒雾，溪谷多淫雨。行潦四时流，崩查千岁古。 <br> 漂梗飞蓬不自安，扪藤引葛度危峦。昔时闻道从军乐， <br> 今日方知行路难。苍江绿水东流驶，炎洲丹徼南中地。 <br> 南中南斗映星河，秦川秦塞阻烟波。三春边地风光少， <br> 五月泸中瘴疠多。朝驱疲斥候，夕息倦谁何。 <br> 向月弯繁弱，连星转太阿。重义轻生怀一顾， <br> 东伐西征凡几度。夜夜朝朝斑鬓新，年年岁岁戎衣故。 <br> 灞城隅，滇池水，天涯望转积，地际行无已。 <br> 徒觉炎凉节物非，不知关山千万里。弃置勿重陈， <br> 重陈多苦辛。且悦清笳杨柳曲，讵忆芳园桃李人。 <br> 绛节朱旗分白羽，丹心白刃酬明主。但令一技君王识， <br> 谁惮三边征战苦。行路难，行路难，岐路几千端。 <br> 无复归云凭短翰，望日想长安。 <br> 君不见玉关尘色暗边亭，铜鞮杂虏寇长城。 <br> 天子按剑征馀勇，将军受脤事横行。七德龙韬开玉帐， <br> 千里鼍鼓叠金钲。阴山苦雾埋高垒，交河孤月照连营。 <br> 连营去去无穷极，拥旆遥遥过绝国。阵云朝结晦天山， <br> 寒沙夕涨迷疏勒。龙鳞水上开鱼贯，马首山前振雕翼。 <br> 长驱万里詟祁连，分麾三命武功宣。百发乌号遥碎柳， <br> 七尽龙文迥照莲。春来秋去移灰琯，兰闺柳市芳尘断。 <br> 雁门迢递尺书稀，鸳被相思双带缓。行路难。 <br> 誓令氛祲静皋兰。但使封侯龙额贵，讵随中妇凤楼寒。",
  "poet": {
    "id": 714,
    "star": 0,
    "name": "骆宾王",
    "image": "http://img.gushiwen.org/authorImg/luobinwang.jpg",
    "desc": "骆宾王（约619—约687年）字观光，汉族，婺州义乌人（今浙江义乌）。唐初诗人，与王勃、杨炯、卢照邻合称“初唐四杰”。又与富嘉谟并称“富骆”。高宗永徽中为道王李元庆府属，历武功、长安主簿，仪凤三年，入为侍御史，因事下狱，次年遇赦，调露二年除临海丞，不得志，辞官。有集。骆宾王于武则天光宅元年，为起兵扬州反武则天的徐敬业作《代李敬业传檄天下文》，敬业败，亡命不知所之，或云被杀，或云为僧。"
  },
  "tags": []
}