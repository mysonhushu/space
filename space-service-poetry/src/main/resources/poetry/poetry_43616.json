{
  "id": 43616,
  "star": 1,
  "name": "从军行五首",
  "dynasty": "唐代",
  "content": "候骑出纷纷，元戎霍冠军。汉鞞秋聒地，羌火昼烧云。 <br> 万里戈城合，三边羽檄分。乌孙驱未尽，肯顾辽阳勋。 <br> 韩旆拂丹霄，汉军新破辽。红尘驱卤簿，白羽拥嫖姚。 <br> 战苦军犹乐，功高将不骄。至今丁零塞，朔吹空萧萧。 <br> 百万逐呼韩，频年不解鞍。兵屯绝漠暗，马饮浊河干。 <br> 破虏功未录，劳师力已殚。须防肘腋下，飞祸出无端。 <br> 飞将下天来，奇谋阃外裁。水心龙剑动，地肺雁山开。 <br> 望气燕师锐，当锋虏阵摧。从今射雕骑，不敢过云堆。 <br> 黄纸君王诏，青泥校尉书。誓师张虎落，选将擐犀渠。 <br> 雾暗津蒲失，天寒塞柳疏。横行十万骑，欲扫虏尘馀。",
  "poet": {
    "id": 392,
    "star": 0,
    "name": "皎然",
    "image": "http://img.gushiwen.org/authorImg/jiaoran.jpg",
    "desc": "僧皎然（730-799），俗姓谢，字清昼，湖州（浙江吴兴）人，是中国山水诗创始人谢灵运的十世孙，唐代著名诗人、茶僧，吴兴杼山妙喜寺主持，在文学、佛学、茶学等方面颇有造诣。与颜真卿、灵澈、陆羽等和诗，现存皎然470首诗。多为送别酬答之作。情调闲适，语言简淡。皎然的诗歌理论著作《诗式》。"
  },
  "tags": []
}