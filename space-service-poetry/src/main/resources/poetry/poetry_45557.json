{
  "id": 45557,
  "star": 2,
  "name": "游仙二十四首",
  "dynasty": "唐代",
  "content": "启册观往载，摇怀考今情。终古已寂寂，举世何营营。 <br> 悟彼众仙妙，超然含至精。凝神契冲玄，化服凌太清。 <br> 心同宇宙广，体合云霞轻。翔风吹羽盖，庆霄拂霓旌。 <br> 龙驾朝紫微，后天保令名。岂如寰中士，轩冕矜暂荣。 <br> 鸾凤栖瑶林，雕鹗集平楚。饮啄本殊好，翱翔终异所。 <br> 吾方遗喧嚣，立节慕高举。解兹区中恋，结彼霄外侣。 <br> 谁谓天路遐，感通自无阻。 <br> 愍俗从迁谢，寻仙去沦没。三元有真人，与我生道骨。 <br> 凌晨吸丹景，入夜饮黄月。百关弥调畅，方寸益清越。 <br> 栖神合虚无，洞览周恍惚。不觉随玉皇，焚香诣金阙。 <br> 西龟初定箓，东华已校名。三官无遗谴，七祖升云輧。 <br> 体妙尘累隔，心微玄化并。一朝出天地，亿载犹童婴。 <br> 使我齐浩劫，萧萧宴玉清。 <br> 怡神在灵府，皎皎含清澄。仙经不吾欺，轻举信有征。 <br> 畴昔希道念，而今果天矜。岂非阴功著，乃致白日升。 <br> 焉用过洞府，吾其越朱陵。 <br> 高真诚寥邈，道合不我遗。孰谓姑射远，神人可同嬉。 <br> 结驾从之游，飘飘出天垂。不理人自化，神凝物无疵。 <br> 因知至精感，足以和四时。 <br> 碧海广无际，三山高不极。金台罗中天，羽客恣游息。 <br> 霞液朝可饮，虹芝晚堪食。啸歌自忘心，腾举宁假翼。 <br> 保寿同三光，安能纪千亿。 <br> 将过太帝宫，暂诣扶桑处。真童已相迓，为我清宿雾。 <br> 海若宁洪涛，羲和止奔驭。五云结层阁，八景动飞舆。 <br> 青霞正可挹，丹椹时一遇。留我宴玉堂，归轩不令遽。 <br> 欲超洞阳界，试鉴丹极表。赤帝跃火龙，炎官控朱鸟。 <br> 导我升绛府，长驱出天杪。阳灵赫重晖，四达何皎皎。 <br> 为尔流飘风，群生遂无夭。 <br> 予因诣金母，飞盖超西极。遂入素中天，停轮太蒙侧。 <br> 若华拂流影，不使白日匿。倾曦复亭午，六合无暝色。 <br> 道化随感迁，此理谁能测。 <br> 九龙何蜿蜿，载我升云纲。临睨怀旧国，风尘混苍茫。 <br> 依依远人寰，去去迩帝乡。上超星辰纪，下视日月光。 <br> 倏已过太微，天居焕煌煌。 <br> 停骖太仪侧，整服金阙前。肃肃承上帝，锵锵会群仙。 <br> 鸿炉发灵香，广庑张钧天。玉醴洽中座，霞膏充四筵。 <br> 良期无终极，俯仰移亿年。 <br> 峻朗妙门辟，澄微真鉴通。琼林九霞上，金阁三天中。 <br> 飞虬跃庆云，翔鹤抟灵风。郁彼玉京会，仙期六合同。 <br> 予升至阳元，欲憩明霞馆。飘飘琼轮举，晔晔金景散。 <br> 结虚成万有，高妙咸可玩。玉山郁嵯峨，琅海杳无岸。 <br> 暂赏过千椿，遐龄谁复算。 <br> 招携紫阳友，合宴玉清台。排景羽衣振，浮空云驾来。 <br> 灵幡七曜动，琼障九光开。凤舞龙璈奏，虬轩殊未回。 <br> 高升紫极上，宴此玄都岑。玉藻散奇香，琼柯流雅音。 <br> 灵风生太漠，习习吹人襟。体混希微广，神凝空洞深。 <br> 萧然宇宙外，自得乾坤心。 <br> 晨登千仞岭，俯瞰四人居。原野间城邑，山河分里闾。 <br> 眇彼埃尘中，争奔声利途。百龄宠辱尽，万事皆为虚。 <br> 自昔无成功，安能与尔俱。将期驾云景，超迹升天衢。 <br> 骨炼体弥清，鉴明尘已绝。恬夷宇宙泰，焕朗天光彻。 <br> 羽服参烟霄，童颜皎冰雪。隐符千魔骇，鸣玉万帝悦。 <br> 遂使区宇中，祅气永沦灭。 <br> 朝逾弱水北，夕憩钟山顶。颛顼清玄宫，禺强扫幽境。 <br> 烛龙发神曜，阴野弥焕炳。导达三气和，驱除六天静。 <br> 玉楼互相晖，烟客何秀颖。一举流霞津，千年在俄顷。 <br> 扬盖造辰极，乘烟游阆风。上元降玉闼，王母开琳宫。 <br> 天人何济济，高会碧堂中。列侍奏云歌，真音满太空。 <br> 千年紫柰熟，四劫灵瓜丰。斯乐异荒宴，陶陶殊未终。 <br> 整驾辞五岳，排烟凌九霄。纷然太虚中，羽旆更相招。 <br> 且盼蓬壶近，谁言昆阆遥。悠悠竟安适，仰赴三天朝。 <br> 予招三清友，迥出九天上。挠挑绝漠中，差池遥相望。 <br> 大空含常明，八外无隐障。鸾凤有逸翮，泠然恣飘飏. <br> 寥寥唯玄虚，至乐在神王。 <br> 纵身太霞上，眇眇虚中浮。八威先启行，五老同我游。 <br> 灵景何灼灼，祥风正寥寥。啸歌振长空，逸响清且柔。 <br> 遨嬉无迹赏，顾眄皆真俦。不疾而自速，万天俄已周。 <br> 返视太初先，与道冥至一。空洞凝真精，乃为虚中实。 <br> 变通有常性，合散无定质。不行迅飞电，隐曜光白日。 <br> 玄栖忘玄深，无得固无失。",
  "poet": {
    "id": 2843,
    "star": 0,
    "name": "吴筠",
    "image": "http://img.gushiwen.org/authorImg/wuyun.jpg",
    "desc": "吴筠 (?一778年)，唐朝华州华阴(今陕西华阴县)人。字贞节。一作正节。性高鲠，少举儒子业，进士落第后隐居南阳倚帝山。天宝初召至京师，请隶人道门。后入嵩山，师承冯齐整而受正一之法。与当时文士李白等交往甚密。玄宗多次征召，应对皆名教世务，并以微言讽帝，深蒙赏赐。后被高力士谗言所伤，固辞还山。东游至会稽，大历十三年(778)卒于剡中。弟子私谥“宗元先生”。"
  },
  "tags": []
}