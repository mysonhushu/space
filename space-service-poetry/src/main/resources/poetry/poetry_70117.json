{
  "id": 70117,
  "star": 1,
  "name": "【双调】夜行船_扬州忆旧忆",
  "dynasty": "元代",
  "content": "扬州忆旧<br>忆昔扬州廿四桥，玉人何处也吹箫。绛烛烧春，金船吞月，良夜几番欢笑。<br>【风入松】东风杨柳舞长条，犹似学纤腰。牙樯锦缆无消耗，繁华去也难招。古渡渔歌隐隐，行宫烟草萧萧。<br>【乔牌儿】悲时空懊恼，抚景慢行乐。江山风物宜年少，散千金常醉倒。<br>【新水令】别来双鬓已刁骚，绮罗丛梦中频到。思前日，值今宵，络纬芭蕉，偏恁感怀抱。<br>【甜水令】世态浮沉，年光迅速，人情颠倒。无计觅黄鹤，有一日旧迹重寻，兰舟再买，吴姬还约，安排着十万缠腰。<br>【离亭宴煞】珠帘十里春光早，梁尘满座歌声绕，形胜地须教玩饱。斜日汴堤行，暖风花市饮，细雨芜城眺。不拘束越锦袍，无言责乌纱帽。到处里疏狂落魄。知时务有谁如？揽风情似咱少。",
  "poet": {
    "id": 1008,
    "star": 0,
    "name": "石子章",
    "desc": "石子章，元杂剧作家。名建中，以字行。祖籍柳城（今辽宁朝阳）人。石晋之后。曾寓居大都（今北京），客游真定（今河北正定），后家于郑南（今河南郑州，一说今陕西汉中）。金亡后曾随乌古孙仲端出使西域。与元好问、李显卿、张肃、陈述、王旭等交游友善，此数人多有寄赠子章之诗，则子章亦由金入元时人。为人“疏狂放浪无拘禁”。所作杂剧二种。"
  },
  "tags": []
}