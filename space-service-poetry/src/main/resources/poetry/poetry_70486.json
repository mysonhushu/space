{
  "id": 70486,
  "star": 1,
  "name": "【中吕】粉蝶儿_昨宴东楼，",
  "dynasty": "元代",
  "content": "昨宴东楼，玳筵开舞裙歌袖，一团儿玉软花柔。遏行云，回飞雪。玲珑剔透，交错觥筹，拈冰丸暗藏锦绣。<br>【醉春风】娇滴滴香脸嫩如花，细松松纤腰轻似柳。有丹青巧笔写奇真，怎的朽，朽？檀口能歌，莲舌轻调，柳眉频皱。<br>【迎仙客】露玉纤，捧金瓯，云鬓巧簪金凤头。荡湘裙，掩玉钩，百倍风流，无福也难消受。<br>【满庭芳】人间罕有，沉鱼落雁，月闭花羞。蕙兰性一点灵犀透，举止温柔。成合了鸾交凤友，匹配了燕侣莺俦。轻撋就，如弹玉纤粉汗流，佯呵欠袖儿里低声儿咒。一会家把人迤逗，撇不下漾秋波一对动情眸。",
  "poet": {
    "id": 2158,
    "star": 0,
    "name": "王仲诚",
    "desc": "王仲诚，生平、居里不详，元散曲作家。"
  },
  "tags": []
}