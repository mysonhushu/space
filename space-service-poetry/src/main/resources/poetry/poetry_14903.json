{
  "id": 14903,
  "star": 1,
  "name": "从军夜次六胡北饮马磨剑石为祝殇辞",
  "dynasty": "唐代",
  "content": "我行空碛，见沙之磷磷，与草之幂幂，半没胡儿磨剑石。 <br> 当时洗剑血成川，至今草与沙皆赤。我因扣石问以言， <br> 水流呜咽幽草根，君宁独不怪阴磷？吹火荧荧又为碧， <br> 有鸟自称蜀帝魂。南人伐竹湘山下，交根接叶满泪痕。 <br> 请君先问湘江水，然我此恨乃可论。秦亡汉绝三十国， <br> 关山战死知何极。风飘雨洒水自流，此中有冤消不得。 <br> 为之弹剑作哀吟，风沙四起云沈沈。满营战马嘶欲尽， <br> 毕昴不见胡天阴。东征曾吊长平苦，往往晴明独风雨。 <br> 年移代去感精魂，空山月暗闻鼙鼓。秦坑赵卒四十万， <br> 未若格斗伤戎虏。圣君破胡为六州，六州又尽为胡丘。 <br> 韩公三城断胡路，汉甲百万屯边秋。乃分司空授朔土， <br> 拥以玉节临诸侯，汉为一雪万世仇。我今抽刀勒剑石， <br> 告尔万世为唐休。又闻招魂有美酒，为我浇酒祝东流。 <br> 殇为魂兮，可以归还故乡些；沙场地无人兮， <br> 尔独不可以久留。",
  "poet": {
    "id": 484,
    "star": 0,
    "name": "李益",
    "image": "http://img.gushiwen.org/authorImg/liyi.jpg",
    "desc": "李益(约750—约830)， 唐代诗人，字君虞，祖籍凉州姑臧（今甘肃武威市凉州区），后迁河南郑州。大历四年(769)进士，初任郑县尉，久不得升迁，建中四年(783)登书判拔萃科。因仕途失意，后弃官在燕赵一带漫游。以边塞诗作名世，擅长绝句，尤其工于七绝。"
  },
  "tags": []
}