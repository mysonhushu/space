{
  "id": 69707,
  "star": 7,
  "name": "【正宫】六幺令",
  "dynasty": "元代",
  "content": "华亭江上，烟淡淡草萋萋，浮光万顷。长篙短棹一蓑衣，终日向船头上稳坐，来往故人稀。纶竿收罢，轻抛香饵，个中消息有谁知？<br>【幺】说破真如妙理，唯恐露玄机。春夏秋冬，披星带月守寒溪。一点残星照水，上下接光辉。素波如练，东流不住，锦鳞不遇又空回。<br>【尾】谩伤嗟，空劳力，欲说谁明此理？千尺丝纶直下垂，一波动万波相随。唱道难晓幽微，且恁陶陶度浮世。水寒烟冷，小鱼儿难钓，满船空载月明归。",
  "poet": {
    "id": 1981,
    "star": 0,
    "name": "吕侍中",
    "desc": "生卒年、生平不详。姓吕，侍中可能是其官名。元代散曲作家。"
  },
  "tags": []
}