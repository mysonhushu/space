{
  "id": 69541,
  "star": 1,
  "name": "【仙吕】八声甘州_平生放荡，",
  "dynasty": "元代",
  "content": "平生放荡，俏倬声名，喧满平康。少年场上，只恐舌剑唇枪。机谋主仗风月景，局断经营旖旎乡。回首数年间，多少疏狂。<br>【混江龙】知音幸遇，不由人重上欠排场。花朝月夜，酒肆茶坊。相见十分相敬重，厮看承无半点厮堤防。风流事赞之双美，悔则俱伤。<br>【元和令】合着两会家，相逢一合相。伶新弃旧短姻缘，强中更有强。偷方觅便俏家风，当行识当行。<br>【赚尾】一片志诚心，万种风流相，非是俺着迷过奖。燕子莺儿知几许，据风流不类寻常。唱道好处难忘，花有幽情月有香。想着樽前伎俩，枕边模样，不思量除是铁心肠！",
  "poet": {
    "id": 2425,
    "star": 0,
    "name": "彭寿之",
    "desc": "彭寿之，元代作家，生平不详。"
  },
  "tags": []
}