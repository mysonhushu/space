{
  "id": 72705,
  "star": 13,
  "name": "题王逸老书饮中八仙歌",
  "dynasty": "元代",
  "content": "前朝书法孰为盛，苏黄米蔡得其正。<br>法度难以晋魏论，气象可与欧虞并。<br>宣和金书类臣稷，筋骨通神工瘦硬。<br>大江南来万几暇，翰墨留神纵天性。<br>驱驰羲献走颜柳，神游八法轻万乘。<br>昭回云翰飞龙章，斡旋天机挥斗柄。<br>长枪大剑竟何用，恢复有志还未定。<br>太平遗老羔羊翁，草书时时发清兴。<br>天资自可凌汗漫，笔力犹能造遒劲。<br>年来神品不可得，醉素张颠夸草圣。<br>残篇断简付覆缶，玉轴牙签同弃甑。<br>摩娑故纸叹凋落，老眼昏花犹可认。<br>案头我正理蠹鱼，晴日好风窗几净。",
  "poet": {
    "id": 977,
    "star": 0,
    "name": "唐珙",
    "desc": "唐珙，字温如，元末明初诗人，会稽山阴（今浙江绍兴）人。其父南宋义士、词人唐珏在至元中与林景熙收拾宋陵遗骨，重新安葬，并植冬青为识。在乡里以诗知名，但所作传世不多。生平仅略见于《御选元诗》卷首《姓名爵里》 、《元诗选补遗》小传。"
  },
  "tags": []
}