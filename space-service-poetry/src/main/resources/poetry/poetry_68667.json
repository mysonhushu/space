{
  "id": 68667,
  "star": 2,
  "name": "永遇乐",
  "dynasty": "宋代",
  "content": "早叶初莺，晚风孤蝶，幽思何限。檐角萦云，阶痕积雨，一夜苔生遍。玉窗闲掩，瑶琴慵理，寂寞水沈烟断。消无言、春归无觅处，卷帘见双飞燕。 <br> 风亭泉石，烟林薇蕨，梦绕旧时曾见。江上闲鸥，心盟犹在，分得眠沙半。引觞浮月，飞谈卷雾，莫管愁深欢浅。起来倚阑干，拾得残红一片。",
  "poet": {
    "id": 2801,
    "star": 0,
    "name": "危复之",
    "desc": "危复之，宋末元初文人，字见心，抚州（今属江西）人。宋末为太学生，师事汤汉，博览群书，好读《易》，尤工于诗。至元初，元帅郭昂屡荐为儒学官，不就。至元中，朝廷累遣奉御察罕及翰林应奉詹玉以币征之，皆弗起。隐于紫霞山中，士友私谥曰贞白先生。"
  },
  "tags": []
}