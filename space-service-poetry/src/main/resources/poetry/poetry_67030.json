{
  "id": 67030,
  "star": 1,
  "name": "喜迁莺（寿杨韩州·正月初五）",
  "dynasty": "宋代",
  "content": "生申华席。便占却新春，前头五日。椒颂梅英，金幡彩缕，好个早春天色。使君以仁得寿，和气融春无极。人总道，是阳春有脚，恩浮南国。应看，丹诏下，昨夜天边，初报春消息。日转黄麾，风生绛伞，春殿龙颜咫尺。共庆一堂嘉会，万宇同沾春泽。祝眉寿，便从今细数，好春千亿。",
  "poet": {
    "id": 0,
    "star": 0,
    "name": "杜东"
  },
  "tags": []
}