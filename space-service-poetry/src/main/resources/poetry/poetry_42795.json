{
  "id": 42795,
  "star": 1,
  "name": "联句（光、威、裒，姊妹三人，失其姓）",
  "dynasty": "唐代",
  "content": "朱楼影直日当午，玉树阴低月已三。 ——光 <br> 腻粉暗销银镂合，错刀闲剪泥金衫。 ——威 <br> 绣床怕引乌龙吠，锦字愁教青鸟衔。 ——裒 <br> 百味炼来怜益母，千花开处斗宜男。 ——光 <br> 鸳鸯有伴谁能羡，鹦鹉无言我自惭。 ——威 <br> 浪喜游蜂飞扑扑，佯惊孤燕语喃喃。 ——裒 <br> 偏怜爱数螆蛦掌，每忆光抽玳瑁簪。 ——光 <br> 烟洞几年悲尚在，星桥一夕帐空含。 ——威 <br> 窗前时节羞虚掷，世上风流笑苦谙。 ——裒 <br> 独结香绡偷饷送，暗垂檀袖学通参。 ——光 <br> 须知化石心难定，却是为云分易甘。 ——威 <br> 看见风光零落尽，弦声犹逐望江南。 ——裒",
  "poet": {
    "id": 0,
    "star": 0,
    "name": "佚名"
  },
  "tags": []
}