{
  "id": 67093,
  "star": 8,
  "name": "水调歌",
  "dynasty": "宋代",
  "content": "石屋势平旷，峭壁几巉岩。妙哉天造地设，谁复谓神剜。畴昔涪翁题品，曾说人寰稀有，岂特冠湘南。趁取脚轻健，相与上高寒。 <br> 避秦者，君莫问，意其间。祖龙文密，至今草木尚愁颜。赢得功成丹鼎，久矣乘风而去，跨鹤与参鸾。犹有白云在，锁日绕禅关。",
  "poet": {
    "id": 0,
    "star": 0,
    "name": "张友仁"
  },
  "tags": []
}