{
  "id": 5577,
  "star": 1,
  "name": "宋进马哀词",
  "dynasty": "唐代",
  "content": "背春涉夏兮，众木蔼以繁阴。连金华与玉堂兮， <br> 宫阁郁其沈沈。百官并入兮，何语笑之哑哑， <br> 君独静嘿以伤心。草王言兮不得辞，我悲减思兮少时。 <br> 仆夫命驾兮，出阊阖，历通逵。陌上人兮如故， <br> 识不识兮往来。眼中不见兮吾儿，骖紫骝兮从青骊。 <br> 低光垂彩兮，怳不知其所之。辟朱户兮望华轩， <br> 意斯子兮候门。忽思瘗兮城南，心瞀乱兮重昏。 <br> 仰诉天之不仁兮，家唯一身，身止一子，何胤嗣之不繁， <br> 就单鲜而又死。将清白兮遗谁，问诗礼兮已矣。 <br> 哀从中兮不可胜，岂暇料馀年兮复几。日黯黯兮颓晔， <br> 鸟翩翩兮疾飞。邈穷天兮不返，疑有日兮来归。 <br> 静言思兮永绝，复惊叫兮沾衣。客有吊之者曰： <br> 观未始兮有物，同委蜕兮胡悲？且延陵兮未至， <br> 况西河兮不知。学无生兮庶可，幸能听于吾师。 ",
  "poet": {
    "id": 515,
    "star": 0,
    "name": "王维",
    "image": "http://img.gushiwen.org/authorImg/wangwei.jpg",
    "desc": "王维（701年－761年，一说699年—761年），字摩诘，汉族，河东蒲州（今山西运城）人，祖籍山西祁县，唐朝诗人，有“诗佛”之称。苏轼评价其：“味摩诘之诗，诗中有画；观摩诘之画，画中有诗。”开元九年（721年）中进士，任太乐丞。王维是盛唐诗人的代表，今存诗400余首，重要诗作有《相思》《山居秋暝》等。王维精通佛学，受禅宗影响很大。佛教有一部《维摩诘经》，是王维名和字的由来。王维诗书画都很有名，非常多才多艺，音乐也很精通。与孟浩然合称“王孟”。"
  },
  "tags": []
}