{
  "id": 68658,
  "star": 1,
  "name": "水龙吟（浮翠山房拟赋白莲）",
  "dynasty": "宋代",
  "content": "蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情、一片碧云不掩，笼娇面、回清影。 <br> 菱唱数声乍听。载名娃、藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，盍贮瑶池，应未许、繁红并。",
  "poet": {
    "id": 0,
    "star": 0,
    "name": "李居仁"
  },
  "tags": []
}