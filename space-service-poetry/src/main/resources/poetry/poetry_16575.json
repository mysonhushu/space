{
  "id": 16575,
  "star": 3,
  "name": "步虚词十九首",
  "dynasty": "唐代",
  "content": "玉简真人降，金书道箓通。烟霞方蔽日，云雨已生风。 <br> 四极威仪异，三天使命同。那将人世恋，不去上清宫。 <br> 羽驾正翩翩，云鸿最自然。霞冠将月晓，珠珮与星连。 <br> 镂玉留新诀，雕金得旧编。不知飞鸾鹤，更有几人仙。 <br> 上帝求仙使，真符取玉郎。三才闲布象，二景郁生光。 <br> 骑吏排龙虎，笙歌走凤凰。天高人不见，暗入白云乡。 <br> 鸾鹤共裴回，仙官使者催。香花三洞启，风雨百神来。 <br> 凤篆文初定，龙泥印已开。何须生羽翼，始得上瑶台。 <br> 羽节忽排烟，苏君已得仙。命风驱日月，缩地走山川。 <br> 几处留丹灶，何时种玉田。一朝骑白虎，直上紫微天。 <br> 静发降灵香，思神意智长。虎存时促步，龙想更成章。 <br> 扣齿风雷响，挑灯日月光。仙云在何处，仿佛满空堂。 <br> 几度游三洞，何方召百神。风云皆守一，龙虎亦全真。 <br> 执节仙童小，烧香玉女春。应须绝岩内，委曲问皇人。 <br> 上法杳无营，玄修似有情。道宫琼作想，真帝玉为名。 <br> 召岳驰旌节，驱雷发吏兵。云车降何处，斋室有仙卿。 <br> 羽卫一何鲜，香云起暮烟。方朝太素帝，更向玉清天。 <br> 凤曲凝犹吹，龙骖俨欲前。真文几时降，知在永和年。 <br> 大道何年学，真符此日催。还持金作印，未要玉为台。 <br> 羽节分明授，霞衣整顿裁。应缘五云使，教上列仙来。 <br> 独自授金书，萧条咏紫虚。龙行还当马，云起自成车。 <br> 九转风烟合，千年井灶馀。参差从太一，寿等混元初。 <br> 道学已通神，香花会女真。霞床珠斗帐，金荐玉舆轮。 <br> 一室心偏静，三天夜正春。灵官竟谁降，仙相有夫人。 <br> 上界有黄房，仙家道路长。神来知位次，乐变叶宫商。 <br> 竞把琉璃盏，都倾白玉浆。霞衣最芬馥，苏合是灵香。 <br> 珠佩紫霞缨，夫人会八灵。太霄犹有观，绝宅岂无形。 <br> 暮雨裴回降，仙歌宛转听。谁逢玉妃辇，应检九真经。 <br> 西海辞金母，东方拜木公。云行疑带雨，星步欲凌风。 <br> 羽袖挥丹凤，霞巾曳彩虹。飘飖九霄外，下视望仙宫。 <br> 玉树杂金花，天河织女家。月邀丹凤舄，风送紫鸾车。 <br> 雾縠笼绡带，云屏列锦霞。瑶台千万里，不觉往来赊。 <br> 舞凤凌天出，歌麟入夜听。云容衣眇眇，风韵曲泠泠。 <br> 扣齿端金简，焚香检玉经。仙宫知不远，只近太微星。 <br> 紫府与玄洲，谁来物外游。无烦骑白鹿，不用驾青牛。 <br> 金化颜应驻，云飞鬓不秋。仍闻碧海上，更用玉为楼。 <br> 辔鹤复骖鸾，全家去不难。鸡声随羽化，犬影入云看。 <br> 酿玉当成酒，烧金且转丹。何妨五色绶，次第给仙官。",
  "poet": {
    "id": 2443,
    "star": 0,
    "name": "韦渠牟",
    "desc": "韦渠牟（749--801），唐诗人。京兆杜陵（今陕西西安）人。少慧悟，师李白习古乐府。及长，为道士，自号遗名子，又为僧，法名尘外。贞元二年，为韩滉使府从事。八年，入为四门博士。历秘书郎、右补阙、左谏议大夫、太府卿，官终太常卿。与皎然、颜真卿友善。权德舆称其诗“俪词比事，纤密清巧”（《右谏议大夫韦君集序》）。著有《韦渠牟诗集》、《贞元新集开元后礼》，均佚。《全唐诗》存其诗二二一首、联句一首，《全唐文》存其文一篇。生平事迹见《全唐文》卷五0六权德舆《唐故太常卿韦公墓志铭》、卷四九0权德舆《右谏议大夫韦君集序》，《旧唐书》卷一三五，《新唐书》卷一六七。"
  },
  "tags": []
}