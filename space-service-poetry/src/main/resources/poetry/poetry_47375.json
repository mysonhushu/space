{
  "id": 47375,
  "star": 2,
  "name": "浣溪沙",
  "dynasty": "唐代",
  "content": "钿毂香车过柳堤，桦烟分处马频嘶，为他沉醉不成泥¤ <br> 花满驿亭香露细，杜鹃声断玉蟾低，含情无语倚楼西。 <br> 马上凝情忆旧游，照花淹竹小溪流，钿筝罗幕玉搔头¤ <br> 早是出门长带月，可堪分袂又经秋，晚风斜日不胜愁。 <br> 独立寒阶望月华，露浓香泛小庭花，绣屏愁背一灯斜¤ <br> 云雨自从分散后，人间无路到仙家，但凭魂梦访天涯。 <br> 依约残眉理旧黄，翠鬟抛掷一簪长，暖风晴日罢朝妆¤ <br> 闲折海棠看又拈，玉纤无力惹馀香，此情谁会倚斜阳。 <br> 翡翠屏开绣幄红，谢娥无力晓妆慵，锦帷鸳被宿香浓¤ <br> 微雨小庭春寂寞，燕飞莺语隔帘栊，杏花凝恨倚东风。 <br> 花月香寒悄夜尘，绮筵幽会暗伤神，婵娟依约画屏人¤ <br> 人不见时还暂语，令才抛后爱微嚬，越罗巴锦不胜春。 <br> 偏戴花冠白玉簪，睡容新起意沈吟，翠钿金缕镇眉心¤ <br> 小槛日斜风悄悄，隔帘零落杏花阴，断香轻碧锁愁深。 <br> 晚逐香车入凤城，东风斜揭绣帘轻，慢回娇眼笑盈盈¤ <br> 消息未通何计是，便须佯醉且随行，依稀闻道太狂生。 <br> 小市东门欲雪天，众中依约见神仙，蕊黄香画贴金蝉¤ <br> 饮散黄昏人草草，醉容无语立门前，马嘶尘烘一街烟。",
  "poet": {
    "id": 688,
    "star": 0,
    "name": "张泌",
    "image": "http://img.gushiwen.org/authorImg/zhangmi.jpg",
    "desc": "张泌，字子澄，唐末重要作家，生卒年约与韩偓(842-914)相当。"
  },
  "tags": []
}