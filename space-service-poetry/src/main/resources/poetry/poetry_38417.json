{
  "id": 38417,
  "star": 1,
  "name": "和郑拾遗秋日感事一百韵",
  "dynasty": "唐代",
  "content": "祸乱天心厌，流离客思伤。有家抛上国，无罪谪遐方。 <br> 负笈将辞越，扬帆欲泛湘。避时难驻足，感事易回肠。 <br> 雅道何销德，妖星忽耀芒。中原初纵燎，下国竟探汤。 <br> 盗据三秦地，兵缠八水乡。战尘轻犯阙，羽旆远巡梁。 <br> 自此修文代，俄成讲武场。熊罴驱涿鹿，犀象走昆阳。 <br> 御马迷新栈，宫娥改旧妆。五丁功再睹，八难事难忘。 <br> 凤引金根疾，兵环玉弩强。建牙虽可恃，摩垒讵能防。 <br> 霍庙神遐远，圯桥路杳茫。出师威似虎，御敌狠如羊。 <br> 眉画犹思赤，巾裁未厌黄。晨趋鸣铁骑，夜舞挹琼觞。 <br> 僭侈彤襜乱，喧呼绣cK攘。但闻争曳组，讵见学垂缰。 <br> 鹊印提新篆，龙泉夺晓霜。军威徒逗挠，我武自维扬。 <br> 负扆劳天眷，凝旒念国章。绣旗张画兽，宝马跃红鸯。 <br> 但欲除妖气，宁思蔽耿光。晓烟生帝里，夜火入春坊。 <br> 鸟怪巢宫树，狐骄上苑墙。设危终在德，视履岂无祥。 <br> 气激雷霆怒，神驱岳渎忙。功高分虎节，位下耻龙骧。 <br> 遍命登坛将，巡封异姓王。志求扶坠典，力未振颓纲。 <br> 汉路闲雕鹗，云衢驻骕骦.宝装军器丽，麝裛战袍香。 <br> 日睹兵书捷，时闻虏骑亡。人心惊獬豸，雀意伺螳螂。 <br> 上略咸推妙，前锋讵可当。纡金光照耀，执玉意藏昂。 <br> 覆餗非无谓，奢华事每详。四民皆组绶，九土堕耕桑。 <br> 飞骑黄金勒，香车翠钿装。八珍罗膳府，五采斗筐床。 <br> 宴集喧华第，歌钟簇画梁。永期传子姓，宁误犯天狼。 <br> 未睹君除侧，徒思玉在傍。窜身奚可保，易地喜相将。 <br> 国运方夷险，天心讵测量。九流虽暂蔽，三柄岂相妨。 <br> 小孽乖躔次，中兴系昊苍。法尧功已普，罪己德非凉。 <br> 帝念惟思理，臣心岂自遑。诏催青琐客，时待紫微郎。 <br> 定难输宸算，胜灾减御粱。皇恩思荡荡，睿泽转洋洋。 <br> 偃卧虽非晚，艰难亦备尝。舜庭招谏鼓，汉殿上书囊。 <br> 俭德遵三尺，清朝俟一匡。世随渔父醉，身效接舆狂。 <br> 窜逐同天宝，遭罹异建康。道孤悲海澨，家远隔天潢。 <br> 卒岁贫无褐，经秋病泛漳。似鱼甘去乙，比蟹未成筐。 <br> 守道惭无补，趋时愧不臧。殷牛常在耳，晋竖欲潜肓。 <br> 忸恨山思板，怀归海欲航。角吹魂悄悄，笛引泪浪浪。 <br> 乱觉乾坤窄，贫知日月长。势将随鹤列，忽喜遇鸳行。 <br> 已报新回驾，仍闻近纳隍。文风销剑楯，礼物换旂裳。 <br> 紫闼重开序，青衿再设庠。黑头期命爵，赪尾尚忧鲂。 <br> 吴坂嘶骐骥，岐山集凤凰。词源波浩浩，谏署玉锵锵。 <br> 饲雀曾传庆，烹蛇讵有殃。弢弓挥劲镞，匣剑淬神铓。 <br> 谔谔宁惭直，堂堂不谢张。晓风趋建礼，夜月直文昌。 <br> 去国时虽久，安邦志不常。良金炉自跃，美玉椟难藏。 <br> 北望心如旆，西归律变商。迹随江燕去，心逐塞鸿翔。 <br> 晚翠笼桑坞，斜晖挂竹堂。路愁千里月，田爱万斯箱。 <br> 伴钓歌前浦，随樵上远冈。鹭眠依晚屿，鸟浴上枯杨。 <br> 惊梦缘欹枕，多吟为倚廊。访僧红叶寺，题句白云房。 <br> 帆外青枫老，尊前紫菊芳。夜灯银耿耿，晓露玉瀼瀼。 <br> 异国惭倾盖，归涂俟并粮。身虽留震泽，心已过雷塘。 <br> 执友知谁在，家山各已荒。海边登桂楫，烟外泛云樯。 <br> 巢树禽思越，嘶风马恋羌。寒声愁听杵，空馆厌闻螀。 <br> 望阙飞华盖，趋朝振玉珰。米惭无薏苡，面喜有恍榔。 <br> 话别心重结，伤时泪一滂。伫归蓬岛后，纶诏润青缃。",
  "poet": {
    "id": 622,
    "star": 0,
    "name": "韦庄",
    "image": "http://img.gushiwen.org/authorImg/weizhuang.jpg",
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。"
  },
  "tags": []
}