{
  "id": 8067,
  "star": 7,
  "name": "留别曹南群官之江南",
  "dynasty": "唐代",
  "content": "我昔钓白龙，放龙溪水傍。道成本欲去，挥手凌苍苍。 <br> 时来不关人，谈笑游轩皇。献纳少成事，归休辞建章。 <br> 十年罢西笑，览镜如秋霜。闭剑琉璃匣，炼丹紫翠房。 <br> 身佩豁落图，腰垂虎鞶囊。仙人驾彩凤，志在穷遐荒。 <br> 恋子四五人，裴回未翱翔。东流送白日，骤歌兰蕙芳。 <br> 仙宫两无从，人间久摧藏。范蠡说句践，屈平去怀王。 <br> 飘飘紫霞心，流浪忆江乡。愁为万里别，复此一衔觞。 <br> 淮水帝王州，金陵绕丹阳。楼台照海色，衣马摇川光。 <br> 及此北望君，相思泪成行。朝云落梦渚，瑶草空高堂。 <br> 帝子隔洞庭，青枫满潇湘。怀君路绵邈，览古情凄凉。 <br> 登岳眺百川，杳然万恨长。知恋峨眉去，弄景偶骑羊。",
  "poet": {
    "id": 247,
    "star": 0,
    "name": "李白",
    "image": "http://img.gushiwen.org/authorImg/libai.jpg",
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。"
  },
  "tags": []
}