{
  "id": 70189,
  "star": 1,
  "name": "【越调】斗鹌鹑_天气融融，",
  "dynasty": "元代",
  "content": "天气融融，和风习习。花发南枝，冰消岸北。庆贺新春，满斟玉液。朝禁阙，施拜礼。舞蹈扬尘，山呼万岁。<br>【紫花儿序】托赖着一人有庆，五谷丰登，四海无敌。寒来暑往，兔走乌飞。节令相催，答贺新正圣节日。愿我皇又添一岁，丰稔年华，太平时世。<br>【小桃红】官清法正古今稀，百姓安无差役。户口增添盗贼息，路不拾遗，托赖着万万岁当今帝。狼烟不起，干戈永退，齐贺凯歌回。<br>【庆元贞】先收了大理，后取了高丽。都收了偏邦小国，一统了江山社稷。<br>【幺】太平无事罢征旗，祝延圣寿做筵席，百官文武两班齐。欢喜无尽期，都吃得醉如泥。<br>【秃厮儿】光禄寺琼浆玉液，尚食局御膳堂食，朝臣一发呼万岁。祝圣寿，庆官里，进金杯。<br>【圣药王】大殿里，设宴会，教坊司承应在丹墀。有舞的，有唱的，有凤箫象板共龙笛，奏一派乐声齐。<br>【尾】愿吾皇永坐在皇宫里，愿吾皇永掌着江山社稷。愿吾皇永穿着飞凤赭黄袍，愿吾皇永坐着万万载盘龙亢金椅。",
  "poet": {
    "id": 2233,
    "star": 0,
    "name": "吴仁卿",
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。"
  },
  "tags": []
}