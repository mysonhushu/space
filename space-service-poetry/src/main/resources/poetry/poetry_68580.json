{
  "id": 68580,
  "star": 1,
  "name": "高阳台（怀钱塘旧游）",
  "dynasty": "宋代",
  "content": "丹碧归来，天荒地老，骎骎华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。 <br> 凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。",
  "poet": {
    "id": 1404,
    "star": 0,
    "name": "柴元彪",
    "desc": "柴元彪，（约公元一二七零年前后在世）字炳中，号泽襢居士，江山人，柴望之徒弟。生卒年均不详，约宋度宗咸淳中前后在世。尝官察推。宋亡舆从兄望等四人隐居不仕，人称“柴氏四隐”。元彪工诗，著有袜线集，巳佚。今存柴氏四隐集，《四库总目》中。"
  },
  "tags": []
}