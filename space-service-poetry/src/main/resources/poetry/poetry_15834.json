{
  "id": 15834,
  "star": 1,
  "name": "原上新居十三首",
  "dynasty": "唐代",
  "content": "新占原头地，本无山可归。荒藤生叶晚，老杏著花稀。 <br> 厨舍近泥灶，家人初饱薇。弟兄今四散，何日更相依。 <br> 一家榆柳新，四面远无邻。人少愁闻病，庄孤幸得贫。 <br> 耕牛长愿饱，樵仆每怜勤。终日忧衣食，何由脱此身。 <br> 长安无旧识，百里是天涯。寂寞思逢客，荒凉喜见花。 <br> 访僧求贱药，将马中豪家。乍得新蔬菜，朝盘忽觉奢。 <br> 鸡鸣村舍遥，花发亦萧条。野竹初生笋，溪田未得苗。 <br> 家贫僮仆瘦，春冷菜蔬焦。甘分长如此，无名在圣朝。 <br> 春来梨枣尽，啼哭小儿饥。邻富鸡常去，庄贫客渐稀。 <br> 借牛耕地晚，卖树纳钱迟。墙下当官路，依山补竹篱。 <br> 自扫一间房，唯铺独卧床。野羹溪菜滑，山纸水苔香。 <br> 陈药初和白，新经未入黄。近来心力少，休读养生方。 <br> 拟作读经人，空房置净巾。锁茶藤箧密，曝药竹床新。 <br> 老病应随业，因缘不离身。焚香向居士，无计出诸尘。 <br> 移家近住村，贫苦自安存。细问梨果植，远求花药根。 <br> 倩人开废井，趁犊入新园。长爱当山立，黄昏不闭门。 <br> 和暖绕林行，新贫足喜声。扫渠忧竹旱，浇地引兰生。 <br> 山客凭栽树，家僮使入城。门前粉壁上，书著县官名。 <br> 住处钟鼓外，免争当路桥。身闲时却困，儿病可来娇。 <br> 鸡睡日阳暖，蜂狂花艳烧。长安足门户，叠叠看登朝。 <br> 近来年纪到，世事总无心。古碣凭人拓，闲诗任客吟。 <br> 送经还野苑，移石入幽林。谷口春风恶，梨花盖地深。 <br> 懒更学诸馀，林中扫地居。腻衣穿不洗，白发短慵梳。 <br> 苦相常多泪，劳生自悟虚。闲行人事绝，亲故亦无书。 <br> 住处去山近，傍园麋鹿行。野桑穿井长，荒竹过墙生。 <br> 新识邻里面，未谙村社情。石田无力及，贱赁与人耕。",
  "poet": {
    "id": 482,
    "star": 0,
    "name": "王建",
    "image": "http://img.gushiwen.org/authorImg/wangjian.jpg",
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。"
  },
  "tags": []
}