{
  "id": 69946,
  "star": 1,
  "name": "【大石调】青杏子_惜春幽鸟正",
  "dynasty": "元代",
  "content": "惜春<br>幽鸟正调舌，怯春归似有伤嗟。虚檐凭得栏干暖，落花风里，游丝天外，远翠千叠。<br>【望江南】音书断，人远路途赊。芳草啼残锦鹧鸪，粉墙飞困玉胡蝶，日暮正愁绝。<br>【好观音】帘卷东风飘香雪，绮窗下翠屏横遮，庭院深沉袅篆斜。正黄昏，燕子来时节。<br>【随煞】银烛高烧从今夜，好风光未可轻别。留得东君少住些，惟恐怕西园海棠谢。<br>闺情<br>梁燕语呢喃，九十日春色过三。东风满院杨花谢，离情正苦，归情未准，鬼病将担。<br>【归塞北】从别后，天北隔天南。玉腕消香金钏憁，柳腰束素翠裙搀，赢得瘦岩岩。<br>【好观音】信步闲庭院阑槛，荷钱小池面挼蓝。点检芳从总不堪，正蜻蜓雨过波纹蘸。<br>【幺】绿树成阴和烟暗，近香街羞对宜男。锦字书成粉泪缄，怕黄昏梦里将人赚。<br>【尾】窗下尘蒙青鸾鉴，问章台何处停骖？薄幸才郎不顾咱，有谁画青山两眉淡？",
  "poet": {
    "id": 2233,
    "star": 0,
    "name": "吴仁卿",
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。"
  },
  "tags": []
}