{
  "id": 16324,
  "star": 1,
  "name": "寒城晚角（滑州作）",
  "dynasty": "唐代",
  "content": "高台高高画角雄，五更初发寒城中。寒城北临大河水， <br> 淇门贼烽隔岸是。长风送过黎阳川，我军气雄贼心死。 <br> 羁人此夜寐不成，万里边情枕上生。乍似陇头戍， <br> 寒泉幽咽流不住；又如巴江头，啼猿带雨断续愁。 <br> 忽忆嫖姚北征伐，空山宿兵寒对月。一声老将起， <br> 三奏行人发；冀马为之嘶，朔云为之结。 <br> 二十年来天下兵，到处不曾无此声。洛阳陌，长安路。 <br> 角声朝朝兼暮暮，平居闻之尚难度。何况天山征戍儿， <br> 云中下营雪里吹。",
  "poet": {
    "id": 2301,
    "star": 0,
    "name": "朱湾",
    "desc": "朱湾（约公元七六六年前后在世）字巨川，号沧洲子，西蜀人。生卒年均不详，约唐代宗大历初前后在世，唐代宗大历年间进士。性浪漫，好琴酒，放纵山水，不应徵辟。工诗，善于咏物。李勉镇永平，嘉其风操，厚币邀至，署为府中从事。日相谈讌，分逾骨肉。久之，尝谒湖州崔使君，不得志，以书作别，尽吐牢骚。遂归会稽山阴别业。湾著有诗集四卷，《新唐书艺文志》传于世。"
  },
  "tags": []
}