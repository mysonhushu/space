{
  "id": 33576,
  "star": 1,
  "name": "奉和袭美初夏游楞伽精舍次韵",
  "dynasty": "唐代",
  "content": "吴都涵汀洲，碧液浸郡郭。微雨荡春醉，上下一清廓。 <br> 奇踪欲探讨，灵物先瘵瘼。飘然兰叶舟，旋倚烟霞泊。 <br> 吟谭乱篙舻，梦寐杂巘崿。纤情不可逃，洪笔难暂阁。 <br> 岂知楞伽会，乃在山水箔。金仙著书日，世界名极乐。 <br> 薝卜冠诸香，琉璃代华垩。禽言经不辍，象口川宁涸。 <br> 万善峻为城，巉巉扞群恶。清晨欲登造，安得无自愕。 <br> 险穴骇坤牢，高萝挂天笮。池容淡相向，蛟怪如可摸。 <br> 苔蔽石髓根，蒲差水心锷。岚侵答摩髻，日照狻猊络。 <br> 仰首乍眩施，回眸更辉z8.檐端凝飞羽，磴外浮碧落。 <br> 到回解风襟，临幽濯云屩。尘机性非便，静境心所著。 <br> 自取海鸥知，何烦尸祝酢。峰围震泽岸，翠浪舞绡幕。 <br> 潋滟岂尧遭，嶘嵃非禹凿。潜听钟梵处，别有松桂壑。 <br> 霭重灯不光，泉寒网犹薄。僮能蹑孤刹，鸟惯亲摐铎。 <br> 服道身可遗，乞闲心已诺。人间亦何事，万态相毒蠚。 <br> 战垒竞高深，儒衣谩褒博。宣尼名位达，未必春秋作。 <br> 管氏包霸图，须人解其缚。伊余采樵者，蓬藋方索寞。 <br> 近得风雅情，聊将圣贤度。多君富遒采，识度两清恪。 <br> 讵宠生灭词，肯教夷夏错。未为尧舜用，且向烟霞托。 <br> 我亦摆尘埃，他年附鸿鹤。",
  "poet": {
    "id": 335,
    "star": 0,
    "name": "陆龟蒙",
    "image": "http://img.gushiwen.org/authorImg/luguimeng.jpg",
    "desc": "陆龟蒙（？～公元881年），唐代农学家、文学家，字鲁望，别号天随子、江湖散人、甫里先生，江苏吴县人。曾任湖州、苏州刺史幕僚，后隐居松江甫里，编著有《甫里先生文集》等。 他的小品文主要收在《笠泽丛书》中，现实针对性强，议论也颇精切，如《野庙碑》、《记稻鼠》等。陆龟蒙与皮日休交友，世称“皮陆”，诗以写景咏物为多。"
  },
  "tags": []
}