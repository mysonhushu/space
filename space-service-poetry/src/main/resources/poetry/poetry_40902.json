{
  "id": 40902,
  "star": 10,
  "name": "庐山",
  "dynasty": "唐代",
  "content": "控压浔阳景，崔嵬古及今。势雄超地表，翠盛接天心。 <br>湓浦春烟列，星湾晚景沈。图经宜细览，题咏卒难任。 <br>靖节门遥对，庾公楼俯临。参差含积雪，隐映见归禽。 <br>峭拔推双剑，清虚数二林。白莲池宛在，翠辇事难寻。 <br>天近星河冷，龙归洞穴深。谷春攒锦绣，石润叠琼琳。 <br>玄鹤传仙拜，青猿伴客吟。泉通九江远，云出几州阴。 <br>冬有灵汤溢，夏无炎暑侵。他年如遂隐，五老是知音。",
  "poet": {
    "id": 0,
    "star": 0,
    "name": "李中碧"
  },
  "tags": []
}