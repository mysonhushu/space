{
  "id": 13260,
  "star": 4,
  "name": "寄杜拾遗",
  "dynasty": "唐代",
  "content": "杜拾遗，名甫第二才甚奇。任生与君别，别来已多时， <br> 何尝一日不相思。杜拾遗，知不知？ <br> 昨日有人诵得数篇黄绢词，吾怪异奇特借问， <br> 果然称是杜二之所为。势攫虎豹，气腾蛟螭， <br> 沧海无风似鼓荡，华岳平地欲奔驰。曹刘俯仰惭大敌， <br> 沈谢逡巡称小儿。昔在帝城中，盛名君一个。 <br> 诸人见所作，无不心胆破。郎官丛里作狂歌， <br> 丞相阁中常醉卧。前年皇帝归长安，承恩阔步青云端。 <br> 积翠扈游花匼匝，披香寓直月团栾。英才特达承天眷， <br> 公卿无不相钦羡。只缘汲黯好直言，遂使安仁却为掾。 <br> 如今避地锦城隅，幕下英僚每日相随提玉壶。 <br> 半醉起舞捋髭须，乍低乍昂傍若无。 <br> 古人制礼但为防俗士，岂得为君设之乎。 <br> 而我不飞不鸣亦何以，只待朝廷有知己。 <br> 已曾读却无限书，拙诗一句两句在人耳。 <br> 如今看之总无益，又不能崎岖傍朝市。且当事耕稼， <br> 岂得便徒尔。南阳葛亮为友朋，东山谢安作邻里。 <br> 闲常把琴弄，闷即携樽起。莺啼二月三月时， <br> 花发千山万山里。此时幽旷无人知，火急将书凭驿使， <br> 为报杜拾遗。",
  "poet": {
    "id": 531,
    "star": 0,
    "name": "任华",
    "desc": "任华，唐代文学家。生卒年不详，青州乐安（今山东省博兴县）人。唐肃宗时任秘书省校书郎、监察御史等职，还曾任桂州刺史参佐。任华性情耿介，狂放不羁，自称“野人”“逸人”，仕途不得志。与高适友善，也有寄赠李白、杜甫的诗存世。"
  },
  "tags": []
}