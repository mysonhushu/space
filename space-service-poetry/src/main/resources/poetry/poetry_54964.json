{
  "id": 54964,
  "star": 1,
  "name": "念奴娇（题曾氏溪堂）",
  "dynasty": "宋代",
  "content": "王孙老去，算无地倾倒，胸中豪逸。小筑三间便席卷，多少江山风月。万壑回流，千峰输秀，人境成三绝。登临佳处，鸟飞不尽空阔。 <br> 追念辋水斜川，有风流千载，渊明摩诘。何必斯人聊一笑，俯仰今犹前日。只恐东州，催成棠荫，又作三年别。赏心难继，莫教孤负华发。",
  "poet": {
    "id": 0,
    "star": 0,
    "name": "毛幵"
  },
  "tags": []
}