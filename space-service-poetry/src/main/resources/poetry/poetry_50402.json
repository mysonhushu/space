{
  "id": 50402,
  "star": 1,
  "name": "蝶恋花",
  "dynasty": "宋代",
  "content": "张亦有所娶。适经其所居，乃因其夫言于崔，以外兄见。夫已诺之，而崔终不为出。张怨念之诚，动于颜色。崔知之，潜赋一诗寄张曰：“自从消瘦减容光。万转千回懒下床。不为旁人羞不起，为郎憔悴却羞郎。”竟不之见。后数日张君将行，崔又赋一诗以谢绝之。词曰：“弃置今何道，当时且自亲。还将旧来意，怜取眼前人。”奉劳歌伴，再和前声。商调十二首之十一 <br> 梦觉高唐云雨散。十二巫峰，隔断相思眼。不为旁人移步懒。为郎憔悴羞郎见。 <br> 青翼不来孤凤怨。路失桃源，再会终无便。旧恨新愁无计遣，情深何似情俱浅。",
  "poet": {
    "id": 0,
    "star": 0,
    "name": "赵令"
  },
  "tags": []
}