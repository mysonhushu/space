{
  "id": 67165,
  "star": 1,
  "name": "瑞鹤仙",
  "dynasty": "宋代",
  "content": "怪新来瘦损。对镜台、霜华令乱鬓影。胸中恨谁省。正关山寂寞，暮天风景。貂裘渐冷。听梧桐、声敲露井。可无人、为向楼头，试问寒鸿音信。 <br> 争忍。勾引愁绪，半掩金铺，雨欺灯晕。家僮困卧呼不应，自高枕。待催他、天际银蟾飞上，唤取嫦娥细问。要乾坤，表里光辉，照予醉饮。",
  "poet": {
    "id": 0,
    "star": 0,
    "name": "餘玠"
  },
  "tags": []
}