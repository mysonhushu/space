{
  "id": 66206,
  "star": 2,
  "name": "望海潮",
  "dynasty": "宋代",
  "content": "梅天雨歇，柳堤风定，江浮画鹢纵横。瀛女弄箫，冯夷伐鼓，云间凤咽鼍鸣。波面走长鲸。卷怒涛来往，搅碎沧溟。两岸游人笑语，罗绮间簪缨。 <br> 灵均逝魄无凭。但湘沅一水，到底澄清。菰黍万家，丝桐五彩，年年吊古深情。锦帜片霞明。使操舟妙手，翻动心旌。向晚鱼龙戏罢，千里浪花平。",
  "poet": {
    "id": 0,
    "star": 0,
    "name": "黄岩叟"
  },
  "tags": []
}