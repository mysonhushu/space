{
  "id": 18177,
  "star": 1,
  "name": "奉平淮夷雅表。皇武命丞相度董师集大功也",
  "dynasty": "唐代",
  "content": "皇耆其武，于溵于淮。既巾乃车，环蔡具来。 <br> 狡众昏嚚，甚毒于酲。狂奔叫呶，以干大刑。 <br> 皇咨于度，惟汝一德。旷诛四纪，其徯汝克。 <br> 锡汝斧钺，其往视师。师是蔡人，以宥以釐。 <br> 度拜稽首，庙于元龟。既祃既类，于社是宜。 <br> 金节煌煌，锡质雕戈。犀甲熊旂，威命是荷。 <br> 度拜稽首，出次于东。天子饯之，罍斝是崇。 <br> 鼎臑俎胾，五献百笾。凡百卿士，班以周旋。 <br> 既涉于浐，乃翼乃前。孰图厥犹，其佐多贤。 <br> 宛宛周道，于山于川。远扬迩昭，陟降连连。 <br> 我旆我旗，于道于陌。训于群帅，拳勇来格。 <br> 公曰徐之，无恃额额。式和尔容，惟义之宅。 <br> 进次于郾，彼昏卒狂。裒凶鞠顽，锋猬斧螗， <br> 赤子匍匐，厥父是亢。怒其萌芽，以悖太阳。 <br> 王旅浑浑，是佚是怙。既获敌师，若饥得餔. <br> 蔡凶伊窘，悉起来聚。左捣其虚，靡愆厥虑。 <br> 载辟载袚，丞相是临。弛其武刑，谕我德心。 <br> 其危既安，有长如林。曾是讙譊，化为讴吟。 <br> 皇曰来归，汝复相予。爵之成国，胙以夏区。 <br> 度拜稽首，天子圣神。度拜稽首，皇祐下人。 <br> 淮夷既平，震是朔南。宜庙宜郊，以告德音。 <br> 归牛休马，丰稼于野。我武惟皇，永保无疆。",
  "poet": {
    "id": 646,
    "star": 0,
    "name": "柳宗元",
    "image": "http://img.gushiwen.org/authorImg/liuzongyuan.jpg",
    "desc": "柳宗元（773年－819年），字子厚，唐代河东（今山西运城）人，杰出诗人、哲学家、儒学家乃至成就卓著的政治家，唐宋八大家之一。著名作品有《永州八记》等六百多篇文章，经后人辑为三十卷，名为《柳河东集》。因为他是河东人，人称柳河东，又因终于柳州刺史任上，又称柳柳州。柳宗元与韩愈同为中唐古文运动的领导人物，并称“韩柳”。在中国文化史上，其诗、文成就均极为杰出，可谓一时难分轩轾。"
  },
  "tags": []
}