{
  "id": 66871,
  "star": 2,
  "name": "昼锦堂",
  "dynasty": "宋代",
  "content": "薄袖禁寒。轻妆媚晚，落梅庭院春妍。映户盈盈，回倩笑整花钿。柳裁云翦腰支小，凤蟠鸦耸髻鬟偏。东风里，香步翠摇，蓝桥那日因缘。 <br> 婵娟。留慧盼，浑当了、匆匆密爱深怜。梦过阑干，犹认冷月秋千。杏梢空闹相思眼，燕翎难系断肠笺。银屏下，争信有人，真个病也天天。",
  "poet": {
    "id": 124,
    "star": 0,
    "name": "孙惟信",
    "desc": "孙惟信 （公元1179年～1243年)字季蕃，号花翁，开封（今属河南）人。生于宋孝宗淳熙六年，卒于理宗淳祐三年，年六十五岁。以祖荫调监，不乐弃去。始婚于婺，后去婺出游。留苏、杭最久。一榻外无长物，躬婪而食。名重江、浙间，公卿闻其至，皆倒屣而迎长。长身缦袍，气度疏旷，见者疑为侠客异人。每倚声度曲，散发横笛；或奋袖起舞，悲歌慷慨。终老江湖间。淳祐三年客死钱塘，年六十五。有《 花翁词 》一卷，已佚。赵万里《校辑宋金元人词》有辑本。"
  },
  "tags": []
}