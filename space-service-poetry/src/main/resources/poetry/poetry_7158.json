{
  "id": 7158,
  "star": 3,
  "name": "寄赵七侍御",
  "dynasty": "唐代",
  "content": "摇桨曙江流，江清山复重。心惬赏未足，川迥失前峰。 <br> 凌滩出极浦，旷若天池通。君阳青嵯峨，开拆混元中。 <br> 九潭鱼龙窟，仙成羽人宫。阴奥潜鬼物，精光动烟空。 <br> 玄猿啼深茏，白鸟戏葱蒙。飞湍鸣金石，激溜鼓雷风。 <br> 雨濯万木鲜，霞照千山浓。草闲长馀绿，花静落幽红。 <br> 渚烟见晨钓，山月闻夜舂。覆溪窈窕波，涵石淘溶溶。 <br> 丹丘忽聚散，素壁相奔冲。白日破昏霭，灵山出其东。 <br> 势排昊苍上，气压吴越雄。回头望云卿，此恨发吾衷。 <br> 昔日萧邵游，四人才成童。属词慕孔门，入仕希上公。 <br> 纬卿陷非罪，折我昆吾锋。茂挺独先觉，拔身渡京虹。 <br> 斯人谢明代，百代坠鹓鸿。世故坠横流，与君哀路穷。 <br> 相顾无死节，蒙恩逐殊封。天波洗其瑕，朱衣备朝容。 <br> 一别凡十年，岂期复相从。馀生得携手，遗此两孱翁。 <br> 群迁失莺羽，后凋惜长松。衰旅难重别，凄凄满心胸。 <br> 遇胜悲独游，贪奇怅孤逢。禽尚彼何人，胡为束樊笼。 <br> 吾师度门教，投弁蹑遐踪。",
  "poet": {
    "id": 334,
    "star": 0,
    "name": "李华",
    "desc": "李华(约715-766)，唐代散文家，诗人。字遐叔，赵郡赞皇（今属河北）人。开元二十三年(735)进士，天宝二年(743)登博学宏辞科，官监察御使、右补阙。安禄山陷长安时，被迫任凤阁舍人。“安史之乱”平定后，贬为杭州司户参军。唐代宗大历元年（766年）病故。作为著名散文家，与萧颖士齐名，世称\"萧李\"。并与萧颖士、颜真卿等共倡古义，开韩、柳古文运动之先河。其传世名篇有《吊古战场文》。亦有诗名。原有集，已散佚，后人辑有《李遐叔文集》四卷。"
  },
  "tags": []
}