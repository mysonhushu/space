{
  "id": 68660,
  "star": 1,
  "name": "摸鱼儿（紫云山房拟赋莼）",
  "dynasty": "宋代",
  "content": "渐沧浪、冻痕消尽。琼丝初漾明镜。鲛人夜翦龙髯滑，织就水晶帘冷。凫叶净。最好似、嫩荷半卷浮晴影。玉流翠凝。早枯豉融香，红盐和雪，醉齿嚼清莹。 <br> 功名梦，曾被秋风唤醒。故人应动高兴。悠然世味浑如水，千里旧怀谁省。空对影。奈回首、姑苏台畔愁波暝。烟寒夜静。但只有芳洲，苹花共老，何日泛归艇。",
  "poet": {
    "id": 2793,
    "star": 0,
    "name": "唐玨",
    "image": "http://img.gushiwen.org/authorImg/tangyu.jpg",
    "desc": "唐珏（1247-？），字玉潜，号菊山，南宋词人、义士。会稽山阴（今浙江绍兴）人。于《宋史翼》、《新元史》有传。亦记载于《宋人轶事汇编》。今存词四首，《全宋词》据《乐府补题》辑录。[1] 。少孤，力学。家贫，聚徒众授经以养母。宋亡，元僧杨琏真伽尽发在绍兴之宋帝陵寝。珏出家资，招里中少年潜收遗骸，葬兰亭山，移宋故宫冬青树植其上。义风震动吴、越。谢翔感其事，为作冬青树引。"
  },
  "tags": []
}