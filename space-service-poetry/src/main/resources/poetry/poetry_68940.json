{
  "id": 68940,
  "star": 1,
  "name": "水调歌头（呈判府宣机先生乞赐笑览）",
  "dynasty": "宋代",
  "content": "晚日浴鲸海，璧月挂鳌峰。不知今夕何夕，灯火万家同。楼外芙渠开遍，人在琉璃影里，语笑隔帘重。对景且行乐，一醉任东风。黄堂宴，春酒绿，艳妆红。文章太守，和气都在笑谈中。正此觥筹交错，只恐笙歌未散，温诏促追锋。来岁传柑处，侍宴自从容。",
  "poet": {
    "id": 0,
    "star": 0,
    "name": "贾应"
  },
  "tags": []
}