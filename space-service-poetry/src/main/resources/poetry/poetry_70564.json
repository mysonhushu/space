{
  "id": 70564,
  "star": 11,
  "name": "【越调】小桃红",
  "dynasty": "元代",
  "content": "碧湖湖上采芙蓉，人影随波动。凉露沾衣翠绡重，月明中，画船不载凌波梦。都来一段，红幢翠盖，香尽满城风。<br>满城烟水月微茫，人倚兰舟唱。常记相逢若耶上，隔三湘，碧云望断空惆怅。美人笑道：莲花相似，情短藕丝长。<br>采莲人和采莲歌，柳外兰舟过。不管鸳鸯梦惊破，夜如何？有人独上江楼卧。伤心莫唱，南朝旧曲，司马泪痕多。<br>碧湖湖上柳阴阴，人影澄波浸。常记年时对花饮，到如今，西风吹断回文锦。羡他一对，鸳鸯飞去，残梦蓼花深。<br>玉箫声断凤凰楼，憔悴人别后。留得啼痕满罗袖，去来休，楼前风景浑依旧。当初只恨，无情烟柳，不解系行舟。<br>芡花菱叶满秋塘，水调谁家唱？帘卷南楼日初上，采秋香，画船稳去无风浪。为郎偏爱，莲花颜色，留作镜中妆。<br>锦城何处是西湖？杨柳楼前路。一曲莲歌碧云暮，可怜渠，画船不载离愁去。几番曾过，鸳鸯汀下，笑煞月儿孤。<br>采莲湖上棹船回，风约湘裙翠。一曲琵琶数行泪，望君归，芙蓉开尽无消息。晚凉多少，红鸳白鹭，何处不双飞！<br>采莲女<br>采莲湖上采莲娇，新月凌波小。记得相逢对花酌，那妖娆，殢人一笑千金少。羞花闭月，沉鱼落雁，不恁也魂消。<br>采莲人唱采莲词，洛浦神仙似。若比莲花更强似，那些儿，多情解怕风流事。淡妆浓抹，轻颦微笑，端的胜西施。<br>采莲湖上采莲人，闷倚兰舟问。此去长安路相近，恨刘晨，自从别后无音信。人间好处，诗筹酒令，不管翠眉颦。",
  "poet": {
    "id": 83,
    "star": 0,
    "name": "杨果",
    "desc": "杨果，[1195-1269]字正卿，号西庵，祈州蒲阴（今河北安国县）人。生于金章宗承安二年（宋庆元三年），金哀宗正大元年（1224）登进士第，官至参知政事，为官以干练廉洁著称。卒，谥文献。工文章，长于词曲，著有《西庵集》。与元好问交好。其散曲作品内容多咏自然风光，曲辞华美，富于文采。明朱权《太和正音谱》评其曲“如花柳芳妍”。"
  },
  "tags": []
}