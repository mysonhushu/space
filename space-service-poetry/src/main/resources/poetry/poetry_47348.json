{
  "id": 47348,
  "star": 5,
  "name": "浣溪沙",
  "dynasty": "唐代",
  "content": "蓼岸风多橘柚香，江边一望楚天长，片帆烟际闪孤光¤ <br> 目送征鸿飞杳杳，思随流水去茫茫，兰红波碧忆潇湘。 <br> 桃杏风香帘幕闲，谢家门户约花关，画梁幽语燕初还¤ <br> 绣阁数行题了壁，晓屏一枕酒醒山，却疑身是梦云间。 <br> 花渐凋疏不耐风，画帘垂地晚堂空，堕阶萦藓舞愁红¤ <br> 腻粉半粘金靥子，残香犹暖绣薰笼，蕙心无处与人同。 <br> 揽镜无言泪欲流，凝情半日懒梳头，一庭疏雨湿春愁¤ <br> 杨柳只知伤怨别，杏花应信损娇羞，泪沾魂断轸离忧。 <br> 半踏长裾宛约行，晚帘疏处见分明，此时堪恨昧平生¤ <br> 早是销魂残烛影，更愁闻著品弦声，杳无消息若为情。 <br> 兰沐初休曲槛前，暖风迟日洗头天，湿云新敛未梳蝉¤ <br> 翠袂半将遮粉臆，宝钗长欲坠香肩，此时模样不禁怜。 <br> 风递残香出绣帘，团窠金凤舞襜襜，落花微雨恨相兼¤ <br> 何处去来狂太甚，空推宿酒睡无厌，争教人不别猜嫌。 <br> 轻打银筝坠燕泥，断丝高罥画楼西，花冠闲上午墙啼¤ <br> 粉箨半开新竹径，红苞尽落旧桃蹊，不堪终日闭深闺。 <br> 乌帽斜欹倒佩鱼，静街偷步访仙居，隔墙应认打门初¤ <br> 将见客时微掩敛，得人怜处且生疏，低头羞问壁边书。 <br> 风撼芳菲满院香，四帘慵卷日初长，鬓云垂枕响微锽¤ <br> 春梦未成愁寂寂，佳期难会信茫茫，万般心，千点泪， <br> 泣兰堂。 <br> 碧玉衣裳白玉人，翠眉红脸小腰身，瑞云飞雨逐行云¤ <br> 除却弄珠兼解佩，便随西子与东邻，是谁容易比真真。 <br> 何事相逢不展眉，苦将情分恶猜疑，眼前行止想应知¤ <br> 半恨半嗔回面处，和娇和泪泥人时，万般饶得为怜伊。 <br> 落絮飞花满帝城，看看春尽又伤情，岁华频度想堪惊¤ <br> 风月岂惟今日恨，烟霄终待此身荣，未甘虚老负平生。 <br> 静想离愁暗泪零，欲栖云雨计难成，少年多是薄情人¤ <br> 万种保持图永远，一般模样负神明，到头何处问平生。 <br> 试问于谁分最多，便随人意转横波，缕金衣上小双鹅¤ <br> 醉后爱称娇姐姐，夜来留得好哥哥，不知情事久长么？ <br> 叶坠空阶折早秋，细烟轻雾锁妆楼，寸心双泪惨娇羞¤ <br> 风月但牵魂梦苦，岁华偏感别离愁，恨和相忆两难酬。 <br> 月淡风和画阁深，露桃烟柳影相侵，敛眉凝绪夜沉沉¤ <br> 长有梦魂迷别浦，岂无春病入离心，少年何处恋虚襟。 <br> 自入春来月夜稀，今宵蟾彩倍凝辉，强开襟抱出帘帷¤ <br> 啮指暗思花下约，凭阑羞睹泪痕衣，薄情狂荡几时归？ <br> 十五年来锦岸游，未曾行处不风流，好花长与万金酬¤ <br> 满眼利名浑信运，一生狂荡恐难休，且陪烟月醉红楼。",
  "poet": {
    "id": 455,
    "star": 0,
    "name": "孙光宪",
    "image": "http://img.gushiwen.org/authorImg/sunguangxian.jpg",
    "desc": "孙光宪（901-968），字孟文，自号葆光子，属鸡，出生在陵州贵平（今属四川省仁寿县东北的向家乡贵坪村）。仕南平三世，累官荆南节度副使、朝议郎、检校秘书少监，试御史中丞。入宋，为黄州刺史。太祖乾德六年卒。《宋史》卷四八三、《十国春秋》卷一○二有传。孙光宪“性嗜经籍，聚书凡数千卷。或手自钞写，孜孜校雠，老而不废”。著有《北梦琐言》、《荆台集》、《橘斋集》等，仅《北梦琐言》传世。词存八十四首，风格与“花间”的浮艳、绮靡有所不同。刘毓盘辑入《唐五代宋辽金元名家词集六十种》中，又有王国维缉《孙中丞词》一卷。"
  },
  "tags": []
}