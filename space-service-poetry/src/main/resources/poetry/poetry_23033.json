{
  "id": 23033,
  "star": 4,
  "name": "和春深二十首",
  "dynasty": "唐代",
  "content": "何处春深好，春深富贵家。马为中路鸟，妓作后庭花。 <br> 罗绮驱论队，金银用断车。眼前何所苦，唯苦日西斜。 <br> 何处春深好，春深贫贱家。荒凉三径草，冷落四邻花。 <br> 奴困归佣力，妻愁出赁车。途穷平路险，举足剧褒斜。 <br> 何处春深好，春深执政家。凤池添砚水，鸡树落衣花。 <br> 诏借当衢宅，恩容上殿车。延英开对久，门与日西斜。 <br> 何处春深好，春深方镇家。通犀排带胯，瑞鹘勘袍花。 <br> 飞絮冲球马，垂杨拂妓车。戎装拜春设，左握宝刀斜。 <br> 何处春深好，春深刺史家。阴繁棠布叶，岐秀麦分花。 <br> 五匹鸣珂马，双轮画轼车。和风引行乐，叶叶隼旟斜。 <br> 何处春深好，春深学士家。凤书裁五色，马鬣剪三花。 <br> 蜡炬开明火，银台赐物车。相逢不敢揖，彼此帽低斜。 <br> 何处春深好，春深女学家。惯看温室树，饱识浴堂花。 <br> 御印提随仗，香笺把下车。宋家宫样髻，一片绿云斜。 <br> 何处春深好，春深御史家。絮萦骢马尾，蝶绕绣衣花。 <br> 破柱行持斧，埋轮立驻车。入班遥认得，鱼贯一行斜。 <br> 何处春深好，春深迁客家。一杯寒食酒，万里故园花。 <br> 炎瘴蒸如火，光阴走似车。为忧鵩鸟至，只恐日光斜。 <br> 何处春深好，春深经业家。唯求太常第，不管曲江花。 <br> 折桂名惭郄，收萤志慕车。官场泥补处，最怕寸阴斜。 <br> 何处春深好，春深隐士家。野衣裁薜叶，山饭晒松花。 <br> 兰索纫幽珮，蒲轮驻软车。林间箕踞坐，白眼向人斜。 <br> 何处春深好，春深渔父家。松湾随棹月，桃浦落船花。 <br> 投饵移轻楫，牵轮转小车。萧萧芦叶里，风起钓丝斜。 <br> 何处春深好，春深潮户家。涛翻三月雪，浪喷四时花。 <br> 曳练驰千马，惊雷走万车。馀波落何处，江转富阳斜。 <br> 何处春深好，春深痛饮家。十分杯里物，五色眼前花。 <br> 餔歠眠糟瓮，流涎见麹车。中山一沉醉，千度日西斜。 <br> 何处春深好，春深上巳家。兰亭席上酒，曲洛岸边花。 <br> 弄水游童棹，湔裾小妇车。齐桡争渡处，一匹锦标斜。 <br> 何处春深好，春深寒食家。玲珑镂鸡子，宛转彩球花。 <br> 碧草追游骑，红尘拜扫车。秋千细腰女，摇曳逐风斜。 <br> 何处春深好，春深博弈家。一先争破眼，六聚斗成花。 <br> 鼓应投壶马，兵冲象戏车。弹棋局上事，最妙是长斜。 <br> 何处春深好，春深嫁女家。紫排襦上雉，黄帖鬓边花。 <br> 转烛初移障，鸣环欲上车。青衣传毡褥，锦绣一条斜。 <br> 何处春深好，春深娶妇家。两行笼里烛，一树扇间花。 <br> 宾拜登华席，亲迎障幰车。催妆诗未了，星斗渐倾斜。 <br> 何处春深好，春深妓女家。眉欺杨柳叶，裙妒石榴花。 <br> 兰麝熏行被，金铜钉坐车。杭州苏小小，人道最夭斜。",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}