{
  "id": 70302,
  "star": 1,
  "name": "【越调】平湖乐",
  "dynasty": "元代",
  "content": "平湖云锦碧莲秋，香浥兰舟透。一曲菱歌满樽酒，暂消忧，人生安得长如旧。醉时记得，花枝仍好，却羞上老人头。<br>鉴湖秋水碧于蓝，心赏随年淡。柳外兰舟莫空揽，典春衫，觥船一棹汾西岸。人间万事，暂时放下，一笑付醺酣！<br>平阳好处是汾西，水秀山挪翠。谁道微官淡无味？锦障泥，路人争笑山翁醉。西山残照，关卿何事，险忙杀暮鸦啼。<br>秋风袅袅白云飞，人在平湖醉。云影湖光淡无际，锦屏围，故人远在千山外。百年心事，一樽浊酒，长使此心违。<br>采菱人语隔秋烟，波静如横练。入手风光莫流转，共留连，画船一笑春风面。江山信美，终非吾土，问何日是归年？<br>秋风湖上水增波，水底云阴过。憔悴湘累莫轻和，且高歌，凌波幽梦谁惊破？佳人望怕，碧云暮合，道别后意如何。<br>绿荷相背倚西风，凉露烟霏重。翠盖银瓶醉时捧，使君公，径须倾倒玻璃瓮。青山城郭，暮云楼阁，高下一重重。<br>安仁双鬓已惊秋，更甚眉头皱。一笑相逢且开口，玉为舟，新词淡似鹅黄酒。醉归扶路，竹西歌吹，人道似扬州。<br>水边杨柳绿丝垂，倒影奇峰坠。万叠苍山洞庭水，碧玻璃，一川烟景涵珠媚。会须满载，百壶春酒，挝鼓荡风猗。<br>黄云罢亚卷秋风，社瓮春来重。父老持杯十分送，使君公，秋成不似今年痛。太平天子，将何为报，万寿与天同。<br>乙亥三月七日宴湖上赋<br>春风吹水涨平湖，翠拥秋千柱。两叶兰桡斗来去，万人呼，红衣出没波深处。鳌头游赏，浣花风物，好个暮春初。<br>山阴修禊说兰亭，似觉平湖胜。春服初成靓妆莹，玉双瓶，兴来径入无何境。使君高宴，年年此日，歌舞乐升平。<br>柳边飞盖簇晴烟，人在平湖宴。碧潋瑶翻映歌扇，绮罗筵，人生几度春风面。江山画里，一时人物，斜日重留连。<br>尧庙秋社<br>社坛烟淡散林鸦，把酒观多稼。霹雳弦声斗高下，笑喧哗，壤歌亭外山如画。朝来致有，西山爽气，不羡日夕佳。<br>寿李夫人六首<br>眼明欣见太平人，环佩婴香润。洞里瑶华自高韵，八千春，袅烟已报长生信。一杯更买，麻姑苍海，安坐看扬尘。<br>谢林高韵本萧然，百岁春风面。白发儿孙羡康健，诰鸾鲜，彩云扶下长生殿。乡闾盛说，一家荣养，初不羡鱼轩。<br>南枝消息小春初，香满闲庭户。见说仙家旧风度，寿星图，瑞光浮动云衢婺。绣筵开处，散花传琖，彩袖不曾扶。<br>小园不惜买花钱，妆点蟠桃宴。传语风光莫流转，百来年，人生几度春风面？细思谁似，君家阿妈，康健地行仙。<br>牙牙长忆点妆红，曾得含饴弄。此日筵前一杯捧，白头翁，紫箫吹断繁华梦。百年留在，故都琼树，依旧动春风。<br>慈亲康健说谁家，李氏人难亚。锵凤筵中见多暇，醉簪花，肩舆胜似宫门画。从今看取，君家余庆，门户烂生华。<br>寿府僚<br>锦貂千骑朔方豪，瀚海渊波浩。画戟清香看倾倒，醉仙桃，秋光虽晚人难老。烟花紫禁，玉鱼金带，新宠照朝袍。<br>辛卯九月二十五日夜，解衣欲睡，适有饮兴，顾樽湛余醁，灯缀玉虫而乐之。然酒味颇酷，乃以少蜜渍之。浮大白者再，觉胸中浩浩，殊酣适也。仍以乐府《绛桃春》歌之<br>少年鲸吸酒如川，甘苦从人劝。老大含饴最深恋，要中边，一甜掩尽黄柑酽。更怜中有，百花风味，一笑为君妍。<br>笑分花露出妆奁，香软金杯潋。满着华池润吾咽，展眉尖，坡仙酿法真堪羡。却怜蜜课，蜂儿官府，辛苦为谁甜？",
  "poet": {
    "id": 221,
    "star": 0,
    "name": "王恽",
    "image": "http://img.gushiwen.org/authorImg/wangyun.jpg",
    "desc": "王恽，字仲谋，号秋涧，卫州路汲县（今河南卫辉市）人。元朝著名学者、诗人、政治家，一生仕宦，刚直不阿，清贫守职，好学善文。成为元世祖忽必烈、裕宗皇太子真金和成宗皇帝铁木真三代的谏臣。"
  },
  "tags": []
}