{
  "id": 66859,
  "star": 1,
  "name": "壶中天（寿陈碧山·十一月十五日）",
  "dynasty": "宋代",
  "content": "骑鲸直上，问姮娥何日，天生英杰。笑下琼楼，还报道，甫近迎长佳节。万里无云，一天如水，拥出新团月。正当此夜，文星飞下天阙。 <br> 蟾苑元有高枝，至今犹待，自是无心折。只爱林泉供笑傲，吟出阳春白雪。冠玉精神，希夷仙种，秘受长生诀。蓬壶不老，待看兰玉英发。",
  "poet": {
    "id": 0,
    "star": 0,
    "name": "锦溪"
  },
  "tags": []
}