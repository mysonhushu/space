{
  "id": 16588,
  "star": 2,
  "name": "茶山诗",
  "dynasty": "唐代",
  "content": "禹贡通远俗，所图在安人。后王失其本，职吏不敢陈。 <br> 亦有奸佞者，因兹欲求伸。动生千金费，日使万姓贫。 <br> 我来顾渚源，得与茶事亲。氓辍耕农耒，采采实苦辛。 <br> 一夫旦当役，尽室皆同臻。扪葛上欹壁，蓬头入荒榛。 <br> 终朝不盈掬，手足皆鳞皴。悲嗟遍空山，草木为不春。 <br> 阴岭芽未吐，使者牒已频。心争造化功，走挺糜鹿均。 <br> 选纳无昼夜，捣声昏继晨。众工何枯栌，俯视弥伤神。 <br> 皇帝尚巡狩，东郊路多堙。周回绕天涯，所献愈艰勤。 <br> 况减兵革困，重兹固疲民。未知供御馀，谁合分此珍。 <br> 顾省忝邦守，又惭复因循。茫茫沧海间，丹愤何由申。",
  "poet": {
    "id": 3016,
    "star": 0,
    "name": "袁高",
    "desc": "袁高，唐代诗人，字公颐，恕己之孙，擢进士第。建中中，拜京畿观察使。坐累贬韶州刺史，复拜给事中。宪宗时，特赠礼部尚书。"
  },
  "tags": []
}