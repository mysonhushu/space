{
  "id": 72718,
  "star": 13,
  "name": "悼内十一首",
  "dynasty": "明代",
  "content": "垂老光阴两鬓皤，细君弃我竟如何！<br>夫妻一旦世缘尽，儿女百年恩爱多。<br>小阁空悬台上镜，春衣谁试箧中罗。<br>客边闻讣肠先断，泪落西风鼓缶歌。</p> <p>世缘情爱总成空，二十余年一梦中。<br>疏广未能辞汉王，孟光先已弃梁鸿。<br>灯昏罗幔通宵雨，花谢雕栏蓦地风。<br>欲觅音容在何处？九原无路辨西东。</p> <p>缥渺音容何处寻？乱山重叠暮云深。<br>四千里外还家梦，二十年前结发心。<br>寂寞青灯形对影，萧疏白发泪沾巾。<br>箧中空有遗书在，把玩不堪成古今。</p> <p>尘寰冥路两茫茫，何处青山识故乡？<br>破镜已分鸾凤影，遗衣空带麝兰香。<br>梦回孤馆肠千结，愁对惨灯泪千行。<br>抱痛苦嫌胸次窄，也应无处著凄凉。</p> <p>东风庭院落花飞，谐老齐眉愿竟违。<br>幻梦一番生与死，讣音千里是邪非？<br>凄凉怀抱几时歇，缥渺音容何处归？<br>魂断九泉招不得，客边一日几沾衣。</p> <p>房栊寂寞掩春风，百岁情缘一旦空。<br>世态不离生死内，梦魂多在别离中。<br>可怜孤馆月华白，犹忆香奁烛影红。<br>老眼昏昏数行泪，客边从此恨无穷。</p> <p>结缘谁不愿齐眉，修短由来未可期。<br>老我方将安蔗境，细君先已赴瑶池。<br>花飞玉碎愁何限，绠断瓶沉势莫为。<br>清泪两行千古恨，眼看儿女益凄其。</p> <p>别来音问每蹉跎，两地关情感慨多。<br>我欲承恩还北阙，子先归化梦南柯。<br>空闺镜破余残粉，断杼尘蒙失旧梭。<br>痛汝老怀谁与诉？临风惟有泪滂沱。</p> <p>独对青灯坐夜阑，客边衣薄不胜寒。<br>因思旧事关情切，欲把遗书掩泪看。<br>花落香消人寂寂，台空镜破月团团。<br>梦魂割断幽明路，死别生离欲见难。</p> <p>百川东逝更无还，生死由来一梦间。<br>苦雨凄风香阁冷，落花啼鸟绣帷间。<br>空于纸上看遗墨，无复灯前睹笑颜。<br>肠断不堪回首处，两行清泪万重山。</p> <p>痴儿弱女两相依，宿鸟惊巢各自飞。<br>尘锁镜台秋月冷，香消罗幔夜灯微。<br>双亲闻讣肠应断，百岁同心事已非。<br>垂老不堪生死别，客边日日泪沾衣。",
  "poet": {
    "id": 654,
    "star": 0,
    "name": "于谦",
    "image": "http://img.gushiwen.org/authorImg/yuqian.jpg",
    "desc": "于谦（1398年5月13日－1457年2月16日），字廷益，号节庵，官至少保，世称于少保。汉族，明朝浙江承宣布政使司杭州钱塘县人。因参与平定汉王朱高煦谋反有功，得到明宣宗器重，担任明朝山西河南巡抚。明英宗时期，因得罪王振下狱，后释放，起为兵部侍郎。土木之变后英宗被俘，郕王朱祁钰监国，擢兵部尚书。于谦力排南迁之议，决策守京师，与诸大臣请郕王即位。瓦剌兵逼京师，督战，击退之。论功加封少保，总督军务，终迫也先遣使议和，使英宗得归。天顺元年因“谋逆”罪被冤杀。谥曰忠肃。有《于忠肃集》。于谦与岳飞、张煌言并称“西湖三杰”。"
  },
  "tags": []
}