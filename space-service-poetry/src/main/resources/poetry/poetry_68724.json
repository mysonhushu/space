{
  "id": 68724,
  "star": 2,
  "name": "齐天乐（寿谢丞）",
  "dynasty": "宋代",
  "content": "南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。 <br> 三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。",
  "poet": {
    "id": 0,
    "star": 0,
    "name": "钟辰翁"
  },
  "tags": []
}