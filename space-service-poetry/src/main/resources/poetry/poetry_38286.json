{
  "id": 38286,
  "star": 1,
  "name": "渔塘十六韵（在朱阳县石岩下）",
  "dynasty": "唐代",
  "content": "洛水分馀脉，穿岩出石棱。碧经岚气重，清带露华澄。 <br> 莹澈通三岛，岩梧积万层。巢由应共到，刘阮想同登。 <br> 壁峻苔如画，山昏雾似蒸。撼松衣有雪，题石砚生冰。 <br> 路熟云中客，名留域外僧。饥猿寻落橡，斗鼠堕高藤。 <br> 嶮树临溪亚，残莎带岸崩。持竿聊藉草，待月好垂罾。 <br> 对景思任父，开图想不兴。晚风轻浪叠，暮雨湿烟凝。 <br> 似泛灵槎出，如迎羽客升。仙源终不测，胜概自相仍。 <br> 欲别诚堪恋，长归又未能。他时操史笔，为尔著良称。",
  "poet": {
    "id": 622,
    "star": 0,
    "name": "韦庄",
    "image": "http://img.gushiwen.org/authorImg/weizhuang.jpg",
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。"
  },
  "tags": []
}