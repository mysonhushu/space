{
  "id": 4672,
  "star": 1,
  "name": "霹雳引",
  "dynasty": "唐代",
  "content": "岁七月，火伏而金生。客有鼓琴于门者，奏霹雳之商声。 <br> 始戛羽以騞砉，终扣宫而砰駖.电耀耀兮龙跃， <br> 雷阗阗兮雨冥。气呜唅以会雅，态欻翕以横生。 <br> 有如驱千旗，制五兵；截荒虺，斫长鲸。孰与广陵比， <br> 意别鹤俦精而已。俾我雄子魄动，毅夫发立。怀恩不浅， <br> 武义双辑。视胡若芥，剪羯如拾。岂徒慷慨中筵， <br> 备群娱之翕习哉。 ",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}