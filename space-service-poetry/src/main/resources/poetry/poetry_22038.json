{
  "id": 22038,
  "star": 1,
  "name": "东南行一百韵寄通州元九侍御澧州李十一舍人…窦七校书",
  "dynasty": "唐代",
  "content": "南去经三楚，东来过五湖。山头看候馆，水面问征途。 <br> 地远穷江界，天低极海隅。飘零同落叶，浩荡似乘桴。 <br> 渐觉乡原异，深知土产殊。夷音语嘲哳，蛮态笑睢盱。 <br> 水市通闤闠，烟村混舳舻。吏征渔户税，人纳火田租。 <br> 亥日饶虾蟹，寅年足虎貙。成人男作丱，事鬼女为巫。 <br> 楼暗攒倡妇，堤长簇贩夫。夜船论铺赁，春酒断瓶酤。 <br> 见果皆卢橘，闻禽悉鹧鸪。山歌猿独叫，野哭鸟相呼。 <br> 岭徼云成栈，江郊水当郛。月移翘柱鹤，风泛飐樯乌。 <br> 鳌碍潮无信，蛟惊浪不虞。鼍鸣江擂鼓，蜃气海浮图。 <br> 树裂山魈穴，沙含水弩枢。喘牛犁紫芋，羸马放青菰。 <br> 绣面谁家婢，鸦头几岁奴。泥中采菱芡，烧后拾樵苏。 <br> 鼎腻愁烹鳖，盘腥厌脍鲈。钟仪徒恋楚，张翰浪思吴。 <br> 气序凉还热，光阴旦复晡。身方逐萍梗，年欲近桑榆。 <br> 渭北田园废，江西岁月徂。忆归恒惨淡，怀旧忽踟蹰。 <br> 自念咸秦客，尝为邹鲁儒。蕴藏经国术，轻弃度关繻. <br> 赋力凌鹦鹉，词锋敌辘轳。战文重掉鞅，射策一弯弧。 <br> 崔杜鞭齐下，元韦辔并驱。名声逼扬马，交分过萧朱。 <br> 世务轻摩揣，周行窃觊觎。风云皆会合，雨露各沾濡。 <br> 共遇升平代，偏惭固陋躯。承明连夜直，建礼拂晨趋。 <br> 美服颁王府，珍羞降御厨。议高通白虎，谏切伏青蒲。 <br> 柏殿行陪宴，花楼走看酺.神旗张鸟兽，天籁动笙竽。 <br> 戈剑星芒耀，鱼龙电策驱。定场排越伎，促坐进吴歈. <br> 缥缈疑仙乐，婵娟胜画图。歌鬟低翠羽，舞汗堕红珠。 <br> 别选闲游伴，潜招小饮徒。一杯愁已破，三醆气弥粗。 <br> 软美仇家酒，幽闲葛氏姝。十千方得斗，二八正当垆。 <br> 论笑杓胡律，谈怜巩嗫嚅。李酣犹短窦，庾醉更蔫迂。 <br> 鞍马呼教住，骰盘喝遣输。长驱波卷白，连掷采成卢。 <br> 筹并频逃席，觥严列置盂。满卮那可灌，颓玉不胜扶。 <br> 入视中枢草，归乘内厩驹。醉曾冲宰相，骄不揖金吾。 <br> 日近恩虽重，云高势却孤。翻身落霄汉，失脚倒泥涂。 <br> 博望移门籍，浔阳佐郡符。时情变寒暑，世利算锱铢。 <br> 即日辞双阙，明朝别九衢。播迁分郡国，次第出京都。 <br> 秦岭驰三驿，商山上二邘。岘阳亭寂寞，夏口路崎岖。 <br> 大道全生棘，中丁尽执殳。江关未撤警，淮寇尚稽诛。 <br> 林对东西寺，山分大小姑。庐峰莲刻削，湓浦带萦纡。 <br> 九派吞青草，孤城覆绿芜。黄昏钟寂寂，清晓角呜呜。 <br> 春色辞门柳，秋声到井梧。残芳悲鶗鴂，暮节感茱萸。 <br> 蕊坼金英菊，花飘雪片芦。波红日斜没，沙白月平铺。 <br> 几见林抽笋，频惊燕引雏。岁华何倏忽，年少不须臾。 <br> 眇默思千古，苍茫想八区。孔穷缘底事，颜夭有何辜。 <br> 龙智犹经醢，龟灵未免刳。穷通应已定，圣哲不能逾。 <br> 况我身谋拙，逢他厄运拘。漂流随大海，锤锻任洪炉。 <br> 险阻尝之矣，栖迟命也夫。沉冥消意气，穷饿耗肌肤。 <br> 防瘴和残药，迎寒补旧襦。书床鸣蟋蟀，琴匣网蜘蛛。 <br> 贫室如悬磬，端忧剧守株。时遭人指点，数被鬼揶揄。 <br> 兀兀都疑梦，昏昏半是愚。女惊朝不起，妻怪夜长吁。 <br> 万里抛朋侣，三年隔友于。自然悲聚散，不是恨荣枯。 <br> 去夏微之疟，今春席八殂。天涯书达否，泉下哭知无。 <br> 谩写诗盈卷，空盛酒满壶。只添新怅望，岂复旧欢娱。 <br> 壮志因愁减，衰容与病俱。相逢应不识，满颔白髭须。",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}