{
  "id": 4769,
  "star": 2,
  "name": "塞北二首",
  "dynasty": "唐代",
  "content": "虏障天骄起，秦城地脉分。柏坛飞五将，梅吹动三军。 <br> 锋刃奔涛色，旌旗焰火文。朔风吹汗漫，飘砾洒轒輼。 <br> 海气如秋雨，边峰似夏云。二庭无岁月，百战有功勋。 <br> 形影随鱼贯，音书在雁群。归来拜天子，凯乐助南薰。 <br> 胡骑犯边埃，风从丑上来。五原烽火急，六郡羽书催。 <br> 冰壮飞狐冷，霜浓候雁哀。将军朝授钺，战士夜衔枚。 <br> 紫塞金河里，葱山铁勒隈。莲花秋剑发，桂叶晓旗开。 <br> 秘略三军动，妖氛百战摧。何言投笔去，终作勒铭回。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}