{
  "id": 58920,
  "star": 3,
  "name": "水调歌头（癸卿九月十五日寿朱元晦）",
  "dynasty": "宋代",
  "content": "人物从来少，篱菊为谁黄。去年今日，倚楼还是听行藏。未觉霜风无赖，好在月华如水，心事楚天长。讲论参洙泗，杯酒到虞唐。 <br> 人未醉，歌宛转，兴悠扬。太平胸次，笑他磊磈欲成狂。且向武夷深处，坐对云烟开敛，逸思入微茫。我欲为君寿，何许得新腔。",
  "poet": {
    "id": 244,
    "star": 0,
    "name": "陈亮",
    "image": "http://img.gushiwen.org/authorImg/chenliang.jpg",
    "desc": "陈亮（1143—1194）原名汝能，后改名陈亮，字同甫，号龙川，婺州永康（今属浙江）人。婺州以解头荐，因上《中兴五论》，奏入不报。孝宗淳熙五年，诣阙上书论国事。后曾两次被诬入狱。绍熙四年光宗策进士第一，状元。授签书建康府判官公事，未行而卒，谥号文毅。所作政论气势纵横，词作豪放，有《龙川文集》《龙川词》，宋史有传。"
  },
  "tags": []
}