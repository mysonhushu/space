{
  "id": 1183,
  "star": 1,
  "name": "横吹曲辞。关山月",
  "dynasty": "唐代",
  "content": "凄凄还切切，戍客多离别。何处最伤心，关山见秋月。 <br> 关月竟如何，由来远近过。始经玄兔塞，终绕白狼河。 <br> 忽忆秦楼妇，流光应共有。已得并蛾眉，还知揽纤手。 <br> 去岁照同行，比翼复连形。今宵照独立，顾影自茕茕。 <br> 馀晖渐西落，夜夜看如昨。借问映旌旗，何如鉴帷幕。 <br> 拂晓朔风悲，蓬惊雁不飞。几时征戍罢，还向月中归。",
  "poet": {
    "id": 3083,
    "star": 0,
    "name": "长孙佐辅",
    "desc": "长孙佐辅，唐，（约公元七九四年前后在世）字不详，朔方人。生卒年均不详，约唐德宗贞元中前后在世。累举进士不第，放荡不羁。弟公辅为吉州刺史，遂往依之。后终不仕。佐辅有诗集号古调集，《全唐诗》存其诗17首。"
  },
  "tags": []
}