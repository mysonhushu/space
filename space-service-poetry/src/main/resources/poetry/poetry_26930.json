{
  "id": 26930,
  "star": 2,
  "name": "华清宫和杜舍人",
  "dynasty": "唐代",
  "content": "五十年天子，离宫旧粉墙。登封时正泰，御宇日初长。 <br> 上位先名实，中兴事宪章。举戎轻甲胄，馀地取河湟。 <br> 道帝玄元祖，儒封孔子王。因缘百司署，丛会一人汤。 <br> 渭水波摇绿，秦山草半黄。马头开夜照，鹰眼利星芒。 <br> 下箭朱弓满，鸣鞭皓腕攘。畋思获吕望，谏祇避周昌。 <br> 兔迹贪前逐，枭心不早防。几添鹦鹉劝，频赐荔支尝。 <br> 月锁千门静，天高一笛凉。细音摇翠佩，轻步宛霓裳。 <br> 祸乱根潜结，升平意遽忘。衣冠逃犬虏，鼙鼓动渔阳。 <br> 外戚心殊迫，中途事可量。雪埋妃子貌，刃断禄儿肠。 <br> 近侍烟尘隔，前踪辇路荒。益知迷宠佞，惟恨丧忠良。 <br> 北阙尊明主，南宫逊上皇。禁清馀凤吹，池冷映龙光。 <br> 祝寿山犹在，流年水共伤。杜鹃魂厌蜀，蝴蝶梦悲庄。 <br> 雀卵遗雕栱，虫丝罥画梁。紫苔侵壁润，红树闭门芳。 <br> 守吏齐鸳瓦，耕民得翠珰。欢康昔时乐，讲武旧兵场。 <br> 暮草深岩霭，幽花坠径香。不堪垂白叟，行折御沟杨。",
  "poet": {
    "id": 56,
    "star": 0,
    "name": "张祜",
    "image": "http://img.gushiwen.org/authorImg/zhanghu.jpg",
    "desc": "张祜 字承吉，邢台清河人，唐代著名诗人。出生在清河张氏望族，家世显赫，被人称作张公子，有“海内名士”之誉。张祜的一生，在诗歌创作上取得了卓越成就。“故国三千里，深宫二十年”张祜以是得名，《全唐诗》收录其349首诗歌。"
  },
  "tags": []
}