{
  "id": 65134,
  "star": 1,
  "name": "霜叶飞",
  "dynasty": "宋代",
  "content": "霜林凋晚，危楼迥，登临无限秋思。望中闲想，洞庭波面，乱红初坠。更萧索、风吹渭水。长安飞舞千门里。变景摧芳榭，唯有兰衰暮业，菊残馀蕊。 <br> 回念花满华堂，美人一去，镇掩香闺经岁。又观珠露，碎点苍苔，败梧飘砌。谩赢得、相思泪眼，东君早作归来计。便莫惜丹青手，重与芳菲，万红千翠。",
  "poet": {
    "id": 2257,
    "star": 0,
    "name": "沈唐",
    "desc": "字公述，北宋词人。《花庵词选》录有其词数首。"
  },
  "tags": []
}