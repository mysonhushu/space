{
  "id": 70784,
  "star": 16,
  "name": "水调歌头（五首选三）",
  "dynasty": "清代",
  "content": "东风无一事，妆出万重花。<br>闲来阅遍花影，惟有月钩斜。<br>我有江南铁笛，要倚一枝香雪，吹彻玉城霞。<br>清影渺难即，飞絮满天涯。<br>飘然去，吾与汝，泛云槎。<br>东皇一笑相语：芳意在谁家？<br>难道春花开落，又是春风来去，便了却韶华？<br>花外春来路，芳草不曾遮。</p> <p>疏帘卷春晓，胡蝶忽飞来。<br>游丝飞絮无绪，乱点碧云钗。<br>肠断江南春思，黏着天涯残梦，剩有首重回。<br>银蒜且深押，疏影任徘徊。<br>罗帷卷，明月入，似人开。<br>一尊属月起舞，流影入谁怀？<br>迎得一钩月到，送得三更月去，莺燕不相猜。<br>但莫凭栏久，重露湿苍苔。</p> <p>今日非昨日，明日复何如？<br>竭来真悔何事，不读十年书。<br>为问东风吹老，几度枫江兰径，千里转平芜？<br>寂寞斜阳外，渺渺正愁予！<br> 千古意，君知否？<br>只斯须。<br>名山料理身後，也算古人愚。<br>一夜庭前绿遍，三月雨中红透，天地入吾庐。<br>容易众芳歇，莫听子规呼。 ",
  "poet": {
    "id": 449,
    "star": 0,
    "name": "张惠言",
    "desc": "张惠言（1761～1802）清代词人、散文家。原名一鸣，字皋文，一作皋闻，号茗柯，武进（今江苏常州）人。嘉庆四年进士，官编修。少为词赋，深于易学，与惠栋、焦循一同被后世称为“乾嘉易学三大家”。又尝辑《词选》，为常州词派之开山，著有《茗柯文集》。"
  },
  "tags": []
}