{
  "id": 68007,
  "star": 1,
  "name": "念奴娇",
  "dynasty": "宋代",
  "content": "嫩凉如水，正一天风露，秋容如沐。明日中秋今夜月，千里清辉光足。周室姬公，唐家元轨，来享人间福。老人星瑞，光芒南照檐曲。 <br> 行看裂土分茅，朱颜青鬓，好称腰横玉。便挽银河斟北斗，倾作千钟醽醁。子舍荣华，孙枝赫奕，茂盛同松竹。尊前欢笑，竞将椿算为祝。",
  "poet": {
    "id": 0,
    "star": 0,
    "name": "郑达可"
  },
  "tags": []
}