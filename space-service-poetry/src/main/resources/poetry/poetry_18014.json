{
  "id": 18014,
  "star": 2,
  "name": "宫词三十首（存二十七首）",
  "dynasty": "唐代",
  "content": "白人宜著紫衣裳，冠子梳头双眼长。 <br> 新睡起来思旧梦，见人忘却道胜常。 <br> 春来新插翠云钗，尚著云头踏殿鞋。 <br> 欲得君王回一顾，争扶玉辇下金阶。 <br> 五更初起觉风寒，香炷烧来夜已残。 <br> 欲卷珠帘惊雪满，自将红烛上楼看。 <br> 各将金锁锁宫门，院院青娥侍至尊。 <br> 头白监门掌来去，问频多是最承恩。 <br> 夜久盘中蜡滴稀，金刀剪起尽霏霏。 <br> 传声总是君王唤，红烛台前著舞衣。 <br> 筝翻禁曲觉声难，玉柱皆非旧处安。 <br> 记得君王曾道好，长因下辇得先弹。 <br> 一丛高鬓绿云光，官样轻轻淡淡黄。 <br> 为看九天公主贵，外边争学内家装。 <br> 宜春院里驻仙舆，夜宴笙歌总不如。 <br> 传索金笺题宠号，镫前御笔与亲书。 <br> 永巷重门渐半开，宫官著锁隔门回。 <br> 谁知曾笑他人处，今日将身自入来。 <br> 春风帘里旧青娥，无奈新人夺宠何。 <br> 寒食禁花开满树，玉堂终日闭时多。 <br> 碧绣檐前柳散垂，守门宫女欲攀时。 <br> 曾经玉辇从容处，不敢临风折一枝。 <br> 鸦飞深在禁城墙，多绕重楼复殿傍。 <br> 时向春檐瓦沟上，散开朝翅占朝光。 <br> 白雪猧儿拂地行，惯眠红毯不曾惊。 <br> 深宫更有何人到，只晓金阶吠晚萤。 <br> 百尺仙梯倚阁边，内人争下掷金钱。 <br> 风来竞看铜乌转，遥指朱干在半天。 <br> 春风摆荡禁花枝，寒食秋千满地时。 <br> 又落深宫石渠里，尽随流水入龙池。 <br> 墙墙不断接宫城，金榜皆书殿院名。 <br> 万转千回相隔处，各调弦管对闻声。 <br> 霏霏春雨九重天，渐暖龙池御柳烟。 <br> 玉辇游时应不避，千廊万屋自相连。 <br> 禁门烟起紫沉沉，楼阁当中复道深。 <br> 长入暮天凝不散，掖庭宫里动秋砧。 <br> 炎炎夏日满天时，桐叶交加覆玉墀。 <br> 向晚移镫上银簟，丛丛绿鬓坐弹棋。 <br> 瞳瞳日出大明宫，天乐遥闻在碧空。 <br> 禁树无风正和暖，玉楼金殿晓光中。 <br> 迥出芙蓉阁上头，九天悬处正当秋。 <br> 年年七夕晴光里，宫女穿针尽上楼。 <br> 教来鹦鹉语初成，久闭金笼惯认名。 <br> 总向春园看花去，独于深院笑人声。 <br> 银瓶泻水欲朝妆，烛焰红高粉壁光。 <br> 共怪满衣珠翠冷，黄花瓦上有新霜。 <br> 迎风殿里罢云和，起听新蝉步浅莎。 <br> 为爱九天和露滴，万年枝上最声多。 <br> 御果收时属内官，傍檐低压玉阑干。 <br> 明朝摘向金华殿，尽日枝边次第看。 <br> 内里松香满殿闻，四行阶下暖氤氲。 <br> 春深欲取黄金粉，绕树宫娥著绛裙。 <br> 禁树传声在九霄，内中残火独遥遥。 <br> 千官待取门犹闭，未到宫前下马桥。 ",
  "poet": {
    "id": 63,
    "star": 0,
    "name": "王涯",
    "desc": "王涯〔唐〕（764～835））字广津，太原人。约生于唐代宗广德二年，卒于文宗太和九年，年约七十余岁。博学工文。梁肃异其才，荐于陆贽。贞元八年，（公元七九二年）擢进士，又举宏辞。再调蓝田尉。久之，以左拾遗为翰林学士，进起居舍人。元和时，累官中书侍郎，同中书门下平章事。穆宗立，出为剑南、东川节度使。文宗时，以吏部尚书代王播总盐铁，为政刻急，始变法，益其税以济用度，民生益困。"
  },
  "tags": []
}