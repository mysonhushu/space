{
  "id": 69383,
  "star": 15,
  "name": "绮怀十六首",
  "dynasty": "清代",
  "content": "楚楚腰肢掌上轻，得人怜处最分明。<br>千围步障难藏艳，百合葳蕤不锁情。<br>朱鸟窗前眉欲语，紫姑乩畔目将成。<br>玉钩初放钗初堕，第一销魂是此声。</p> <p>妙谙谐谑擅心灵，不用千呼出画屏。<br>敛袖搊成弦杂拉，隔窗掺碎鼓丁宁。<br>湔裙斗草春多事，六博弹棋夜未停。<br>记得酒阑人散后，共搴珠箔数春星。</p> <p>旋旋长廊绣石苔，颤提鱼钥记潜来。<br>阑前罽藉乌龙卧，井畔丝牵玉虎回。<br>端正容成犹敛照，消沉意可渐凝灰。<br>来从花底春寒峭，可借梨云半枕偎。</p> <p>中表檀奴识面初，第三桥畔记新居。<br>流黄看织回肠锦，飞白教临弱腕书。<br>漫托私心缄豆蔻，惯传隐语笑芙蕖。<br>锦江直在青天上，盼断流头尺鲤鱼。</p> <p>虫娘门户旧相望，生小相怜各自伤。<br>书为开频愁脱粉，衣禁多浣更生香。<br>绿珠往日酬无价，碧玉于今抱有郎。<br>绝忆水晶帘下立，手抛蝉翼助新妆。</p> <p>小极居然百媚生，懒抛金叶罢调筝。<br>心疑棘刺针穿就，泪似桃花醋酿成。<br>会面生疏稀笑靥，别筵珍重赠歌声。<br>沈郎莫叹腰围减，忍见青娥绝塞行。</p> <p>自送云軿别玉容，泥愁如梦未惺忪。<br>仙人北烛空凝盼，太岁东方已绝踪。<br>检点相思灰一寸，抛离密约锦千重。<br>何须更说蓬山远，一角屏山便不逢。</p> <p>轻摇络索撼垂罳，珠阁银栊望不疑。<br>栀子帘前轻掷处，丁香盒底暗携时。<br>偷移鹦母情先觉，稳睡猧儿事未知。<br>赠到中衣双绢后，可能重读定情诗。</p> <p>中人兰气似微醺，芗泽还疑枕上闻。<br>唾点着衣刚半指，齿痕切颈定三分。<br>辛勤青鸟空传语，佻巧鸣鸠浪策勋。<br>为问旧时裙衩上，鸳鸯应是未离群。</p> <p>容易生儿似阿侯，莫愁真个不知愁。<br>夤缘汤饼筵前见，仿佛龙华会里游。<br>解意尚呈银约指，含羞频整玉搔头。<br>何曾十载湖州别，绿叶成阴万事休。</p> <p>慵梳常是发鬅鬙，背立双鬟唤不应。<br>习得我拌珠十斛，赚来谁费豆三升。<br>怕歌团扇难终曲，但脱青衣便上升。<br>曾作容华宫内侍，人间狙狯恐难胜。</p> <p>小阁炉烟断水沉，竟床冰簟薄凉侵。<br>灵妃唤月将归海，少女吹风半入林。<br>灺尽兰釭愁的的，滴残虬水思愔愔。<br>文园渴甚兼贫甚，只典征裘不典琴。</p> <p>生年虚负骨玲珑，万恨俱归晓镜中。<br>君子由来能化鹤，美人何日便成虹。<br>王孙香草年年绿，阿母桃花度度红。<br>闻道碧城阑十二，夜深清倚有谁同。</p> <p>经秋谁念瘦维摩，酒渴风寒不奈何。<br>水调曲从邻院度，雷声车是梦中过。<br>司勋绮语焚难尽，仆射余情忏较多。<br>从此飘蓬十年后，可能重对旧梨涡。</p> <p>几回花下坐吹箫，银汉红墙入望遥。<br>似此星辰非昨夜，为谁风露立中宵。<br>缠绵思尽抽残茧，宛转心伤剥后蕉。<br>三五年时三五月，可怜杯酒不曾消。</p> <p>露槛星房各悄然，江湖秋枕当游仙。<br>有情皓月怜孤影，无赖闲花照独眠。<br>结束铅华归少作，屏除丝竹入中年。<br>茫茫来日愁如海，寄语羲和快着鞭。",
  "poet": {
    "id": 585,
    "star": 0,
    "name": "黄景仁",
    "image": "http://img.gushiwen.org/authorImg/huangjingren.jpg",
    "desc": "黄景仁（1749～1783），清代诗人。字汉镛，一字仲则，号鹿菲子，阳湖（今江苏省常州市）人。四岁而孤，家境清贫，少年时即负诗名，为谋生计，曾四方奔波。一生怀才不遇，穷困潦倒，后授县丞，未及补官即在贫病交加中客死他乡，年仅35岁。诗负盛名，为“毗陵七子”之一。诗学李白，所作多抒发穷愁不遇、寂寞凄怆之情怀，也有愤世嫉俗的篇章。七言诗极有特色。亦能词。著有《两当轩全集》。"
  },
  "tags": []
}