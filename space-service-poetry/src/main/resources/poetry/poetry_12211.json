{
  "id": 12211,
  "star": 1,
  "name": "舂陵行",
  "dynasty": "唐代",
  "content": "军国多所需，切责在有司。有司临郡县，刑法竞欲施。 <br> 供给岂不忧，征敛又可悲。州小经乱亡，遗人实困疲。 <br> 大乡无十家，大族命单羸。朝餐是草根，暮食仍木皮。 <br> 出言气欲绝，意速行步迟。追呼尚不忍，况乃鞭扑之。 <br> 郭亭传急符，来往迹相追。更无宽大恩，但有迫促期。 <br> 欲令鬻儿女，言发恐乱随。悉使索其家，而又无生资。 <br> 听彼道路言，怨伤谁复知。去冬山贼来，杀夺几无遗。 <br> 所愿见王官，抚养以惠慈。奈何重驱逐，不使存活为。 <br> 安人天子命，符节我所持。州县忽乱亡，得罪复是谁。 <br> 逋缓违诏令，蒙责固其宜。前贤重守分，恶以祸福移。 <br> 亦云贵守官，不爱能适时。顾惟孱弱者，正直当不亏。 <br> 何人采国风，吾欲献此辞。",
  "poet": {
    "id": 79,
    "star": 0,
    "name": "元结",
    "image": "http://img.gushiwen.org/authorImg/yuanjie.jpg",
    "desc": "元结（719～772年），中国唐代文学家。字次山，号漫叟 、聱叟 。河南鲁山人。天宝六载(747)应举落第后，归隐商余山。天宝十二载进士及第。安禄山反，曾率族人避难猗玗洞 （今湖北大冶境内），因号猗玗子。乾元二年(759)，任山南东道节度使史翙幕参谋，招募义兵，抗击史思明叛军，保全十五城。代宗时，任道州刺史，调容州，加封容州都督充本管经略守捉使，政绩颇丰。大历七年(772)入朝，同年卒于长安。"
  },
  "tags": []
}