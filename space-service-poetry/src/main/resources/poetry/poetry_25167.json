{
  "id": 25167,
  "star": 1,
  "name": "秋怀五首",
  "dynasty": "唐代",
  "content": "促促生有涯，营营意无限。无限意未申，有涯生已晚。 <br> 恩荣不可恃，天道归寸管。老如影随人，时若车下坂。 <br> 行者归期尽，居人心更远。凉风日萧条，亲戚长在眼。 <br> 多忧知无奈，圣贤莫能免。客鸟投本枝，生生复深浅。 <br> 秋晓客迢迢，月清风楚楚。草虫夜侵我，唧唧床下语。 <br> 流年白日驰，微愿不我与。心如缫丝纶，展转多头绪。 <br> 凭觞散烦襟，援瑟清夜拊。回感帝子心，空堂有烟雨。 <br> 丝减悲不减，器新声更古。一弦有馀哀，何况二十五。 <br> 九月夜如年，幽房劳别梦。不知别日远，夜夜犹相送。 <br> 玉床暗虫响，锦席寒泪冻。明镜失旧人，空林误归凤。 <br> 新年堪爱惜，锦字亦珍重。一念皎皎时，幽襟非所用。 <br> 金气白日来，疏黄满河关。平居乏愉悦，况复身险艰。 <br> 一忆故乡居，一望客人还。两心四海中，谁不伤朱颜。 <br> 双燕不巢树，浮萍不出山。性命君由天，安得易其间。 <br> 休悲砌虫苦，此日无人闲。 <br> 龙荒变露色，燕雁南为客。游子声影中，涕零念离析。 <br> 四时如车马，转此今与昔。往叹在空中，存事委幽迹。 <br> 翩翩日敛照，朗朗月系夕。物生春不留，年壮老还迫。 <br> 天机杳何为，长寿与松柏。",
  "poet": {
    "id": 1783,
    "star": 0,
    "name": "鲍溶",
    "image": "http://img.gushiwen.org/authorImg/baorong.jpg",
    "desc": "鲍溶，字德源，生卒年、籍贯不详，元和四年进士，是中唐时期的重要诗人。晚唐诗人、诗论家张为著《诗人主客图》，尊鲍溶为“博解宏拔主”．将他与“广大教化主”白居易、“高古奥逸主”孟云卿、“清奇雅正主”李益、“清奇僻苦主”盂郊、“瑰奇美丽主”武元衡并列。为“六主”之一。宋代欧阳修、曾巩等对他的诗歌也颇为欣赏。"
  },
  "tags": []
}