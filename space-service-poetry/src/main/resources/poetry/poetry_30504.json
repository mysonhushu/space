{
  "id": 30504,
  "star": 36,
  "name": "黄河",
  "dynasty": "唐代",
  "content": "何处发昆仑，连乾复浸坤。波浑经雁塞，声振自龙门。 <br> 岸裂新冲势，滩馀旧落痕。横沟通海上，远色尽山根。 <br> 勇逗三峰坼，雄标四渎尊。湾中秋景树，阔外夕阳村。 <br> 沫乱知鱼呴，槎来见鸟蹲。飞沙当白日，凝雾接黄昏。 <br> 润可资农亩，清能表帝恩。雨吟堪极目，风度想惊魂。 <br> 显瑞龟曾出，阴灵伯固存。盘涡寒渐急，浅濑暑微温。 <br> 九曲终柔胜，常流可暗吞。人间无博望，谁复到穷源。",
  "poet": {
    "id": 947,
    "star": 0,
    "name": "薛能",
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。"
  },
  "tags": []
}