{
  "id": 70347,
  "star": 5,
  "name": "【正宫】醉太平_寒食珠帘外",
  "dynasty": "元代",
  "content": "寒食<br>珠帘外燕飞，乔木上莺啼，莺莺燕燕正寒食，想人生有几。有花无酒难成配，无花有酒难成对。今日有花有酒有相识，不吃呵图甚的？<br>声声啼乳鸦，生叫破韶华。夜深微雨润堤沙，香风万家。画楼洗净鸳鸯瓦，彩绳半湿秋千架。觉来红日上窗纱，听街头卖杏花。<br>辜负了禁烟，冷落了秋千。春光去也怎留恋？听莺啼燕喧。红馥馥落尽桃花片，青丝丝舞困垂杨线，扑簌簌满地堕榆钱，芳心问倦。<br>花飞时雨残，帘卷处春寒。夕阳楼上望长安，洒西风泪眼。几时睚彻凄惶限？几时盼得南来雁？几番和月凭阑干？多情人未还！",
  "poet": {
    "id": 216,
    "star": 0,
    "name": "王元鼎",
    "desc": "王元鼎：字里，元成宗大德年间(公元1302年前后)在世，与阿鲁威同时，官至翰林学士。"
  },
  "tags": []
}