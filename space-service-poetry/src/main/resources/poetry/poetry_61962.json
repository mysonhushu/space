{
  "id": 61962,
  "star": 1,
  "name": "过秦楼（和美成韵）",
  "dynasty": "宋代",
  "content": "隐枕轻潮，拂尘疏雨，幽梦似真还断。莺雏燕婉，依约年时，花下试翻歌扇。憔悴鬓怯春寒，慢掠轻丝，柳风如箭。甚阳台渺邈，行云无准，楚天空远。应唤觉、当日琴心，只今诗思，惆怅客衣尘染。钗留股玉，袜袭钩罗，荏苒腻寒香变。问讯多情，别后笑巧颦娇，对谁长倩。但晚来江上，眼迷心想，越山两点。",
  "poet": {
    "id": 0,
    "star": 0,
    "name": "赵崇"
  },
  "tags": []
}