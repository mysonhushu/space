{
  "id": 33058,
  "star": 1,
  "name": "闻蝉十二韵",
  "dynasty": "唐代",
  "content": "造化生微物，常能应候鸣。初离何处树，又发去年声。 <br> 未蜕唯愁动，才飞似解惊。闻来邻海徼，恨起过边城。 <br> 骚屑随风远，悠扬类雪轻。报秋凉渐至，嘶月思偏清。 <br> 互默疑相答，微摇似欲行。繁音人已厌，朽壳蚁犹争。 <br> 朝士严冠饰，宫嫔逞鬓名。乱依西日噪，多引北归情。 <br> 筱露凝潜吸，蛛丝忽迸萦。此时吟立者，不觉万愁生。",
  "poet": {
    "id": 1849,
    "star": 0,
    "name": "许棠",
    "desc": "许棠（生卒年不详），字文化，唐代诗人。咸通十二年，进士及第，曾为江宁丞。后辞官，潦倒以终，为“咸通十哲”之一。"
  },
  "tags": []
}