{
  "id": 66878,
  "star": 1,
  "name": "满庭芳（寿平交五十）",
  "dynasty": "宋代",
  "content": "月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。 <br> 欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。",
  "poet": {
    "id": 1251,
    "star": 0,
    "name": "彭止",
    "desc": "彭止，字应期，自号漫者，崇安（今福建武夷山市）人。与辛弃疾同时。有《刻鹄集》，已佚。事见《万姓统谱》卷五四。"
  },
  "tags": []
}