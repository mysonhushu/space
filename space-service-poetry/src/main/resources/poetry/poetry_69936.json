{
  "id": 69936,
  "star": 1,
  "name": "【中吕】普天乐_吴门客中九",
  "dynasty": "元代",
  "content": "吴门客中<br>九秋天，三吴地，江空寒早，天远书迟。黄菊开，丹枫坠。流水行云无拘系，好光阴枉自驱驰。尘心自洗，清风绿绮，明月金杯。<br>湖上<br>浣花溪，方壶地，呼猿领鹤，问柳寻梅。行厨白玉盘，进酒者楼妓。惊起沙头鸳鸯睡，棹红云乘兴而回。冰壶影里，笙歌远近，水榭高低。<br>花园改道院<br>锦江滨，红尘外，王孙去后，仙子归来。寒梅不改香，舞榭今何在？富贵浮云流光快，得清闲便是蓬莱。门迎野客，茶香石鼎，鹤守茅斋。<br>暮春即事<br>被诗摩，将花探，春深渭北，绿满江南。残红鱼浪香，接叶莺巢暗。古往今来无心勘，习家池日日春酣。人生易感，青铜似月，白发盈簪。",
  "poet": {
    "id": 2352,
    "star": 0,
    "name": "任昱",
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。"
  },
  "tags": []
}