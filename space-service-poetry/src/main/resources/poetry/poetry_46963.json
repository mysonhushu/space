{
  "id": 46963,
  "star": 1,
  "name": "柳（十一首）",
  "dynasty": "唐代",
  "content": "茏葱二月初，青软自相纡。意态花犹少，风流木更无。 <br> 影繁晴陌上，烟重古城隅。炀帝河声里，几番荣又枯。 <br> 数树新栽在画桥，春来犹自长长条。 <br> 东风多事刚牵引，已解纤纤学舞腰。 <br> 金堤堤上一林烟，况近清明二月天。 <br> 别有数枝遥望见，画桥南面拂秋千。 <br> 春物牵情不奈何，就中杨柳态难过。 <br> 也知是处无花去，争奈看时未觉多。 <br> 小眉初展绿条稠，露压烟濛不自由。 <br> 莫是折来偏属意，依稀相似是风流。 <br> 九衢春霁湿云凝，着地毵毵碍马行。 <br> 拟折无端抛又恋，乱穿来去羡黄莺。 <br> 千树阴阴盖御沟，雪花金穗思悠悠。 <br> 先朝事后应无也，惟是荒根逐碧流。 <br> 摇荡和风恃赖春，蘸流遮路逐年新。 <br> 颠狂絮落还堪恨，分外欺凌寂寞人。 <br> 暖催春促吐芳芽，伴雨从风处处斜。 <br> 莫道玄功无定配，不然争得见桃花。 <br> 小池前后碧江滨，窣翠抛青烂熳春。 <br> 不是和风为抬举，可能开眼向行人。 <br> 深绿依依配浅黄，两般颜色一般香。 <br> 到头袅娜成何事，只解年年断客肠。",
  "poet": {
    "id": 1885,
    "star": 0,
    "name": "孙鲂",
    "desc": "孙鲂（940年前后在世），字伯鱼，江西乐安（全唐诗作南昌）人，为五代南唐著名诗人。"
  },
  "tags": []
}