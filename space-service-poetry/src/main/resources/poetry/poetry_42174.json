{
  "id": 42174,
  "star": 1,
  "name": "大梁行",
  "dynasty": "唐代",
  "content": "客有成都来，为我弹鸣琴。前弹别鹤操，后奏大梁吟。 <br> 大梁伤客情，荒台对古城。版筑有陈迹，歌吹无遗声。 <br> 雄哉魏公子，畴日好罗英。秀士三千人，煌煌列众星。 <br> 金槌夺晋鄙，白刃刎侯嬴。邯郸救赵北，函谷走秦兵。 <br> 君子荣且昧，忠信莫之明。间谍忽来及，雄图靡克成。 <br> 千龄万化尽，但见汴水清。旧国多孤垒，夷门荆棘生。 <br> 苍梧彩云没，湘浦绿池平。闻有东山去，萧萧班马鸣。 <br> 河洲搴宿莽，日夕泪沾缨。因之唁公子，慷慨此歌行。",
  "poet": {
    "id": 0,
    "star": 0,
    "name": "唐尧客"
  },
  "tags": []
}