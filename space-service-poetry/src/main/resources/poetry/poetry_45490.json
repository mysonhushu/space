{
  "id": 45490,
  "star": 1,
  "name": "观大驾出叙事寄怀（见《文苑英华》）",
  "dynasty": "唐代",
  "content": "紫台宵漏竭，青门曙鼓通。轻霞照复道，徐吹转相风。 <br> 玉鸾光万骑，金舆郁五戎。鸣笳犹度阙，清跸尚喧宫。 <br> 云旗乱陌紫，羽旆杂尘红。百城归北丽，两汉久惭雄。 <br> 吾曹陋薄技，馀庆洽微躬。平源已起洛，印手亦还丰。 <br> 得奉衣冠盛，仍观书轨同。犹言待封告，未忍向华嵩。",
  "poet": {
    "id": 0,
    "star": 0,
    "name": "法轮"
  },
  "tags": []
}