{
  "id": 34822,
  "star": 1,
  "name": "兵后寻边三首",
  "dynasty": "唐代",
  "content": "千里烟沙尽日昏，战馀烧罢闭重门。新成剑戟皆农器， <br> 旧著衣裳尽血痕。卷地朔风吹白骨，柱天青气泣幽魂。 <br> 自怜长策无人问，羞戴儒冠傍塞垣。 <br> 旗头指处见黄埃，万马横驰鹘翅回。剑戟远腥凝血在， <br> 山河先暗阵云来。角声恶杀悲于哭，鼓势争强怒若雷。 <br> 日暮却登寒垒望，饱鸱清啸伏尸堆。 <br> 风怒边沙迸铁衣，胡儿胡马正骄肥。将军对阵谁教入， <br> 战士辞营不道归。新血溅红黏蔓草，旧骸堆白映寒晖。 <br> 胸中纵有销兵术，欲向何门说是非。",
  "poet": {
    "id": 1308,
    "star": 0,
    "name": "李山甫",
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。"
  },
  "tags": []
}