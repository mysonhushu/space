{
  "id": 34335,
  "star": 2,
  "name": "冯燕歌（一作沈下贤诗）",
  "dynasty": "唐代",
  "content": "魏中义士有冯燕，游侠幽并最少年。避仇偶作滑台客， <br> 嘶风跃马来翩翩。此时恰遇莺花月，堤上轩车昼不绝。 <br> 两面高楼语笑声，指点行人情暗结。掷果潘郎谁不慕， <br> 朱门别见红妆露。故故推门掩不开，似教欧轧传言语。 <br> 冯生敲镫袖笼鞭，半拂垂杨半惹烟。树间春鸟知人意， <br> 的的心期暗与传。传道张婴偏嗜酒，从此香闺为我有。 <br> 梁间客燕正相欺，屋上鸣鸠空自斗。婴归醉卧非仇汝， <br> 岂知负过人怀惧。燕依户扇欲潜逃，巾在枕傍指令取。 <br> 谁言狼戾心能忍，待我情深情不隐。回身本谓取巾难， <br> 倒柄方知授霜刃。凭君抚剑即迟疑，自顾平生心不欺。 <br> 尔能负彼必相负，假手他人复在谁？窗间红艳犹可掬， <br> 熟视花钿情不足。唯将大义断胸襟，粉颈初回如切玉。 <br> 凤凰钗碎各分飞，怨魄娇魂何处追，凌波如唤游金谷， <br> 羞彼揶揄泪满衣。新人藏匿旧人起，白昼喧呼骇邻里。 <br> 诬执张婴不自明，贵免生前遭考捶。官将赴市拥红尘， <br> 掉臂人来擗看人。传声莫遣有冤滥，盗杀婴家即我身。 <br> 初闻僚吏翻疑叹，呵叱风狂词不变。缧囚解缚犹自疑， <br> 疑是梦中方脱免。未死劝君莫浪言，临危不顾始知难。 <br> 已为不平能割爱，更将身命救深冤。白马贤侯贾相公， <br> 长悬金帛募才雄。拜章请赎冯燕罪，千古三河激义风。 <br> 黄河东注无时歇，注尽波澜名不灭。为感词人沈下贤， <br> 长歌更与分明说。此君精爽知犹在，长与人间留炯诫。 <br> 铸作金燕香作堆，焚香酬酒听歌来。",
  "poet": {
    "id": 163,
    "star": 0,
    "name": "司空图",
    "image": "http://img.gushiwen.org/authorImg/sikongtu.jpg",
    "desc": "司空图（837～908）晚唐诗人、诗论家。字表圣，自号知非子，又号耐辱居士。祖籍临淮（今安徽泗县东南），自幼随家迁居河中虞乡（今山西永济）。唐懿宗咸通十年（869年）应试，擢进士上第，天复四年（904年），朱全忠召为礼部尚书，司空图佯装老朽不任事，被放还。后梁开平二年（908年），唐哀帝被弑，他绝食而死，终年七十二岁。司空图成就主要在诗论，《二十四诗品》为不朽之作。《全唐诗》收诗三卷。"
  },
  "tags": []
}