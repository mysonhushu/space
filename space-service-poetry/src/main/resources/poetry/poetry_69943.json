{
  "id": 69943,
  "star": 3,
  "name": "【中吕】普天乐_水挪蓝，山",
  "dynasty": "元代",
  "content": "水挪蓝，山横黛。水光山色，掩映书斋。图画中，嚣尘外。暮醉朝吟妨何碍？正黄花三径齐开，家山在眼，田园称意，其乐无涯。<br>树连村，山为界。分开烟水，隔断尘埃。桑柘田，相襟带。锦里风光春常在，看循环四季花开。香风拂面，彩云随步，其乐无涯。<br>折腰惭，迎尘拜。槐根梦觉，苦尽甘来。花也喜欢，山也相爱。万古东篱天留在，做高人轮到吾侪。山妻稚子，团栾笑语，其乐无涯。<br>看了些荣枯，经了些成败。子猷兴尽，元亮归来。把翠竹栽，黄茅盖。你便占尽白云无人怪，早子收心波竹杖芒鞋。游山玩水，吟风弄月，其乐无涯。只为爱山的别，耽书的煞。轻轻搽下，黄阁乌台。整八年，江村外。偿却从前莺花债，但客至玳瑁筵开。金瓢劝酒，玉人同坐，其乐无涯。<br>芰荷衣，松筠盖。风流尽胜，画戟门排。看时节采药苗，挑芹菜。捕得金鳞船头卖，怎肯直抢入千丈尘埃？片帆烟雨，一竿风月，其乐无涯。楚《离骚》，谁能解？就中之意，日月明白。恨尚存，人何在？空快活了湘江鱼虾蟹，这先生畅好是胡来。怎如向青山影里，狂歌痛饮，其乐无涯。莫刚直，休豪迈。于身无益，惹祸招灾。放的这眼界高，胸襟大。问甚几度江南浮云坏，且对青山适意忘怀。子真谷口，元龙楼上，其乐无涯。布袍穿，纶巾戴。傍人休做，隐士疑猜。鬓发皤，心神怠。拱出无边功名赛，我直待要步走上蓬莱。神游八表，眼高四海，其乐无涯。<br>洞壶中，红尘外。友从江上，载得春来。烟水间，乾坤大。缓步云山无遮碍，胜王家舞榭歌台。酒斟色艳，诗吟破胆，其乐无涯。<br>辞参议还家<br>昨日尚书，今朝参议。荣华休恋，归去来兮！远是非，绝名利。盖座团茅松阴内，更稳似新筑沙堤。有青山劝酒，白云伴睡，明月催诗。<br>闲居<br>好田园，佳山水。闲中真乐，几个人知？自在身，从吟醉。一片闲云无拘系，说神仙恰是真的。任鸡虫失得，夔蚿多寡，鹏鹔高低。<br>秋日<br>喜归休，中年后。放怀诗酒，到处追游。罗绮围，笙歌奏。正值黄花开时候，把陶渊明生纽得风流。霜林簇锦，云山展翠，烟水横秋。<br>大明湖泛舟<br>画船开，红尘外。人从天上，载得春来。烟水闲，乾坤大。四面云山无遮碍，影摇动城郭楼台。杯斟的金波滟滟，诗吟的青霄惨惨，人惊的白鸟皑皑。",
  "poet": {
    "id": 41,
    "star": 0,
    "name": "张养浩",
    "image": "http://img.gushiwen.org/authorImg/zhangyanghao.jpg",
    "desc": "张养浩（1269—1329年），汉族，字希孟，号云庄，山东济南人，元代著名散曲家。诗、文兼擅，而以散曲著称。代表作有《山坡羊·潼关怀古》等。"
  },
  "tags": []
}