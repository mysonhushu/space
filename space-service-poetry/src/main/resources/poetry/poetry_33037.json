{
  "id": 33037,
  "star": 1,
  "name": "陈情献江西李常侍五首",
  "dynasty": "唐代",
  "content": "二十二三年，游秦复滞燕。徒陪群彦后，自苦此生前。 <br> 径折啼猿树，岩荒喷月泉。东堂曾受荐，垂白志犹坚。 <br> 淅淅复栖栖，人间只自迷。终年愁远道，到老去何蹊。 <br> 始见红叶落，又闻黄鸟啼。不因趋大旆，谁肯暂提携。 <br> 童蒙即苦辛，未识杏园春。谩倚无为日，还成不偶人。 <br> 乡程长恨远，旅梦亦愁贫。天地虽云广，殊难寄此身。 <br> 春闱久已滞，秋赋又逢停。选士疑长阻，伤时自不宁。 <br> 秦城还逐梦，楚徼影随形。此去吟虽苦，何人更肯听。 <br> 孤立时全塞，求名势转难。身多离下国，分合阻长安。 <br> 越鸟啼春早，蛮花送雨寒。丘门沾顾重，未别欲阑干。",
  "poet": {
    "id": 1849,
    "star": 0,
    "name": "许棠",
    "desc": "许棠（生卒年不详），字文化，唐代诗人。咸通十二年，进士及第，曾为江宁丞。后辞官，潦倒以终，为“咸通十哲”之一。"
  },
  "tags": []
}