{
  "id": 66453,
  "star": 1,
  "name": "念奴娇（长沙赵师席上作）",
  "dynasty": "宋代",
  "content": "西风何事，为行人扫荡，烦襟如洗。垂涨蒸澜都卷尽，一片潇湘清泚。酒病惊秋，诗愁入鬓，对景人千里。楚宫故事，一时分付流水。<br> 江上买取扁舟，排云涌浪，直过金沙尾。归去江南丘壑处，不用来寻月姊。风露杯深，芙蓉裳冷，笑傲烟霞里。草庐如旧，卧龙知为谁起。",
  "poet": {
    "id": 0,
    "star": 0,
    "name": "刘仙伦"
  },
  "tags": []
}