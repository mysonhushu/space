{
  "id": 70678,
  "star": 1,
  "name": "【双调】湘妃怨_乐闲吹箫按",
  "dynasty": "元代",
  "content": "乐闲<br>吹箫按舞月当轩，载酒寻花雪满船。湖定试墨云生砚，乐清闲尘世远，想当年利惹名牵。万里天山箭，三冬冰窖毡，争似林泉？<br>德清长桥书事<br>花前白酒一葫芦，寺下苍松五大夫。峰峦出没云无数，高房山《春晓图》，小阑干扶我诗臞。雪点前滩鹭，锦鳞活水鱼，心却西湖。<br>据江上小金山<br>芦花浅水钓舟闲，老树苍烟倦鸟还。浑疑多景楼前看，玉浮图十二阑干，枕鲸波百尺孱颜。樵唱沧浪外，钟声紫翠间，小似金山。<br>湖上感旧<br>鱼肥酒美谢三郎，莺老花残黄四娘。相逢一笑西湖上，十年前罗绮乡，画船闲今日凄凉。翠袖人何在？空庭蝶自狂，飞去鸳鸯。<br>纪行<br>黄云缥缈四明山，绿水潺湲七里滩。碧桃零落双峰涧，往来图画间，为吟诗倚遍阑干。丹鼎龙光现，仙衣鹤氅寒，月满天坛。<br>春思二首<br>粜风卖雨孔方兄，望月瞻星苏小卿。正青春害这场温柔病，到中年恰待醒，读书斋冷冷清清。做一枕松风梦，想十年花月情，误尽功名。<br>懒寻悟叶把诗题，不似杨花到处飞。空劳柳线将情系，伤春魂梦里，看看瘦损冰肌。并头枕孤眠惯，画眉郎相见迟．辜负佳期。<br>送人之官南中<br>横江酒肆翠藤根，落日人家丹荔村。孤城官舍苍梧郡，水茫茫生暮云，为功名不爱闲身。树隐隐含烟瘴，山重重入鬼门，少见行人。<br>德清观梅<br>泠泠仙曲紫鸾箫，树树寒梅白玉条，飘飘野客乌纱帽。花前相见好，倚春风其乐陶陶。一去孤山路，重来何水曹，醉上金鳌。<br>席上次梅友元帅韵<br>九华峰顶礼三茅，五色云中按六幺，雪迷花下烧丹灶。一壶天地小，销不尽千古诗豪。拂袖骑丹凤，吹笙醉碧桃。散诞逍遥。<br>次韵金陵怀古<br>朝朝琼树后庭花，步步金莲潘丽华。龙蟠虎踞山如画，伤心诗句多，危城落日寒鸦。凤不至空台上，燕飞来百姓家，恨满天涯。<br>春晚即事<br>榆穿老荚散平芜，藕铸新荷点五壶。小钱儿难买东君住，问园林谁是主？大家提一葫芦。花前去，红袖扶，不醉何如？<br>重游会稽<br>镜湖凉月杜陵诗，梅屋空山夏后祠，兰亭曲水羲之字。重来忆旧时，小蓬莱楼阁参差。毛竹生银笋，香莼罥上丝，慰我相思。<br>酒边索赋<br>舞低杨柳困佳人，醅泼葡萄醉晚春，词翻芍药分难韵。乐清闲物外身，生前且自醺醺。范蠡空遗像，刘伶谁上坟？衰草寒云。<br>多景楼<br>长江一带展青罗，远岫双眉敛翠蛾，几番急橹催船过。不登临山笑我，倚阑干尽意吟哦。月来云破，天长地阔，此景能多？<br>苏堤即事<br>秋云醉墨洒龙池，夜雪吟篷宿虎溪。马蹄又上吴山翠，知音今有谁？小桃应怪来迟。一叶流诗句，百花裁舞衣，同赏苏堤。<br>春晚<br>愁红惨绿泪千行，带草连真纸半张。小名儿正向鸳鸯上，不由人不断肠，想才郎何日成双？胡蝶结青丝障，凤凰枝红锦囊，总是思量。<br>瑞安道中<br>篷低小似白云龛，山好青如碧玉簪。挂渔网茶灶整诗担，沙欧惊笑谈，一丝烟两袖晴岚。题遍松风阁，来看梅雨潭，夜宿仙岩。",
  "poet": {
    "id": 394,
    "star": 0,
    "name": "张可久",
    "image": "http://img.gushiwen.org/authorImg/zhangkejiu.jpg",
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。"
  },
  "tags": []
}