{
  "id": 13261,
  "star": 5,
  "name": "怀素上人草书歌",
  "dynasty": "唐代",
  "content": "吾尝好奇，古来草圣无不知。岂不知右军与献之， <br> 虽有壮丽之骨，恨无狂逸之姿。中间张长史， <br> 独放荡而不羁，以颠为名倾荡于当时。张老颠， <br> 殊不颠于怀素。怀素颠，乃是颠。人谓尔从江南来， <br> 我谓尔从天上来。负颠狂之墨妙，有墨狂之逸才。 <br> 狂僧前日动京华，朝骑王公大人马，暮宿王公大人家。 <br> 谁不造素屏？谁不涂粉壁？粉壁摇晴光，素屏凝晓霜， <br> 待君挥洒兮不可弥忘。骏马迎来坐堂中， <br> 金盆盛酒竹叶香。十杯五杯不解意，百杯已后始颠狂。 <br> 一颠一狂多意气，大叫一声起攘臂。挥毫倏忽千万字， <br> 有时一字两字长丈二。翕若长鲸泼剌动海岛， <br> 欻若长蛇戎律透深草。回环缭绕相拘连， <br> 千变万化在眼前。飘风骤雨相击射，速禄飒拉动檐隙。 <br> 掷华山巨石以为点，掣衡山阵云以为画。兴不尽， <br> 势转雄，恐天低而地窄，更有何处最可怜， <br> 褭褭枯藤万丈悬。万丈悬，拂秋水，映秋天；或如丝， <br> 或如发，风吹欲绝又不绝。锋芒利如欧冶剑， <br> 劲直浑是并州铁。时复枯燥何褵褷， <br> 忽觉阴山突兀横翠微。中有枯松错落一万丈， <br> 倒挂绝壁蹙枯枝。千魑魅兮万魍魉，欲出不可何闪尸。 <br> 又如翰海日暮愁阴浓，忽然跃出千黑龙。夭矫偃蹇， <br> 入乎苍穹。飞沙走石满穷塞，万里飕飕西北风。 <br> 狂僧有绝艺，非数仞高墙不足以逞其笔势。 <br> 或逢花笺与绢素，凝神执笔守恒度。别来筋骨多情趣， <br> 霏霏微微点长露。三秋月照丹凤楼，二月花开上林树。 <br> 终恐绊骐骥之足，不得展千里之步。狂僧狂僧， <br> 尔虽有绝艺，犹当假良媒。不因礼部张公将尔来， <br> 如何得声名一旦喧九垓。",
  "poet": {
    "id": 531,
    "star": 0,
    "name": "任华",
    "desc": "任华，唐代文学家。生卒年不详，青州乐安（今山东省博兴县）人。唐肃宗时任秘书省校书郎、监察御史等职，还曾任桂州刺史参佐。任华性情耿介，狂放不羁，自称“野人”“逸人”，仕途不得志。与高适友善，也有寄赠李白、杜甫的诗存世。"
  },
  "tags": []
}