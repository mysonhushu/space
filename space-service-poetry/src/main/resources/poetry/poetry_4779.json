{
  "id": 4779,
  "star": 2,
  "name": "赦到不得归题江上石",
  "dynasty": "唐代",
  "content": "家住东京里，身投南海西。风烟万里隔，朝夕几行啼。 <br> 圣主讴歌洽，贤臣法令齐。忽闻铜柱使，走马报金鸡。 <br> 弃市沾皇渥，投荒漏紫泥。魂疲山鹤路，心醉跕鸢溪。 <br> 天鉴诛元恶，宸慈恤远黎。五方思寄刃，万姓喜然脐。 <br> 自幼输丹恳，何尝玷白圭。承言窜遐魅，雪枉间深狴。 <br> 坟垄无由谒，京华岂重跻。炎方谁谓广，地尽觉天低。 <br> 百卉杂殊怪，昆虫理赖暌。闭藏元不蛰，摇落反生荑。 <br> 疟瘴因兹苦，穷愁益复迷。火云蒸毒雾，阳雨濯阴霓。 <br> 周乘安交趾，王恭辑画题。少宽穷涸鲋，犹愍触藩羝。 <br> 配宅邻州廨，斑苗接野畦。山空闻斗象，江静见游犀。 <br> 翰墨思诸季，裁缝忆老妻。小儿应离褓，幼女未攀笄。 <br> 梦蝶翻无定，蓍龟讵有倪。谁能竟此曲，曲尽气酸嘶。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}