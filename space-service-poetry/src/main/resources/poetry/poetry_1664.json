{
  "id": 1664,
  "star": 2,
  "name": "杂曲歌辞。出门行",
  "dynasty": "唐代",
  "content": "兄弟同出门，同行不同志。凄凄分岐路，各各营所为。 <br> 兄上荆山巅，翻石辨虹气。弟沉沧海底，偷珠待龙睡。 <br> 出门不数年，同归亦同遂。俱用私所珍，升沉自兹异。 <br> 献珠龙王宫，值龙觅珠次。但喜复得珠，不求珠所自。 <br> 酬客双龙女，授客六龙辔。遣充行雨神，雨泽随客意。 <br> 雩夏钟鼓繁，禜秋玉帛积。彩色画廊庙，奴僮被珠翠。 <br> 骥騄千万双，鸳鸯七十二。言者禾稼枯，无人敢轻议。 <br> 其兄因献璞，再刖不履地。门户亲戚疏，匡床妻妾弃。 <br> 铭心有所待，视足无所愧。持璞自枕头，泪痕双血渍。 <br> 一朝龙醒寤，本问偷珠事。因知行雨偏，妻子五刑备。 <br> 仁兄捧尸哭，势友掉头讳。丧车黔首葬，吊客青蝇至。 <br> 楚有望气人，王前忽长跪。贺王得贵宝，不远王所莅。 <br> 求之果如言，剖则浮云腻。白珩无颜色，垂棘有瑕累。 <br> 在楚列地封，入赵连城贵。秦遣李斯书，书为传国瑞。 <br> 秦亡汉魏传，传者得神器。卞和名永永，与宝不相坠。 <br> 劝尔出门行，行难莫行易。易得还易失，难同亦难离。 <br> 善贾识贪廉，良田无稙稚。磨剑莫磨锥，磨锥成小利。",
  "poet": {
    "id": 18,
    "star": 0,
    "name": "元稹",
    "image": "http://img.gushiwen.org/authorImg/yuanzhen.jpg",
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。"
  },
  "tags": []
}