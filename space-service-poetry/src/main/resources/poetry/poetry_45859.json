{
  "id": 45859,
  "star": 3,
  "name": "嫁女诗",
  "dynasty": "唐代",
  "content": "劝君酒，为君悲且吟。自从频见市朝改，无复瑶池宴乐心。 <br> 奉君酒，休叹市朝非。早知无复瑶池兴，悔驾骅骝草草归。 <br> 八马回乘汗漫风，犹思往事憩昭宫。宴移玄圃情方洽， <br> 乐奏钧天曲未终。斜汉露凝残月冷，流霞杯泛曙光红。 <br> 昆仑回首不知处，疑是酒酣魂梦中。 <br> 一曲笙歌瑶水滨，曾留逸足驻征轮。人间甲子周千岁， <br> 灵境杯觞初一巡。玉兔银河终不夜，奇花好树镇长春。 <br> 悄知碧海饶词句，歌向俗流疑误人。 <br> 珠露金风下界秋，汉家陵树冷修修。 <br> 当时不得仙桃力，寻作浮尘飘陇头。 <br> 五十馀年四海清，自亲丹药得长生。 <br> 若言尽是仙桃力，看取神仙簿上名。 <br> 月照骊山露泣花，似悲先帝早升遐。 <br> 至今犹有长生鹿，时绕温泉望翠华。 <br> 幽蓟烟尘别九重，贵妃汤殿罢歌钟。中宵扈从无全仗， <br> 大驾苍黄发六龙。妆匣尚留金翡翠，暖池犹浸玉芙蓉。 <br> 荆榛一闭朝元路，唯有悲风吹晚松。 <br> 上清神女，玉京仙郎。乐此今夕，和鸣凤凰。 <br> 凤凰和鸣，将翱将翔。与天齐休，庆流无央。 <br> 玉为质兮花为颜，蝉为鬓兮云为鬟。何劳傅粉兮施渥丹， <br> 早出娉婷兮缥缈间。 <br> 水晶帐开银烛明，风摇珠珮连云清。 <br> 休匀红粉饰花态，早驾双鸾朝玉京。 <br> 三星在天银河回，人间曙色东方来。 <br> 玉苗琼蕊亦宜夜，莫使一花冲晓开。",
  "poet": {
    "id": 0,
    "star": 0,
    "name": "嵩岳诸仙"
  },
  "tags": []
}