{
  "id": 70360,
  "star": 1,
  "name": "【南吕】一枝花_秋夜闻筝透",
  "dynasty": "元代",
  "content": "秋夜闻筝<br>透疏帘风摇杨柳阴，泻长空月转梧桐影。冷雕盘香销金兽火，咽铜龙漏滴玉壶冰。何处银筝？声嘹呖云霄应，逐轻风过短棂。耳才闻天上《仙韶》，身疑在人间胜境。<br>【梁州】恰便似溅石窟寒泉乱涌，集瑶台鸾凤和鸣，走金盘乱撒骊珠迸。嘶风骏偃，潜沼鱼惊。天边雁落，树梢云停。早则是字样分明，更那堪音律关情！凄凉比汉昭君塞上琵琶，清韵如王子乔风前玉笙，悠扬似张君瑞月下琴声。再听，愈惊。叮咛一曲《阳关令》，感离愁，动别兴。万事萦怀百样增，一洗尘清。<br>【尾】他那里轻笼纤指冰弦应，俺这里谩写花笺锦字迎，越感起文园少年病。是谁家玉卿，只恁般可憎，唤的人一枕胡蝶梦儿醒！",
  "poet": {
    "id": 944,
    "star": 0,
    "name": "班惟志",
    "desc": "班惟志，元（约公元一三三o年前后在世）字彦功（一作彦恭），号恕斋，大梁（今河南开封）人，著名诗人、书法家。"
  },
  "tags": []
}