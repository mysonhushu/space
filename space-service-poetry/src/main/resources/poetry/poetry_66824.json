{
  "id": 66824,
  "star": 1,
  "name": "摸鱼儿（梅）",
  "dynasty": "宋代",
  "content": "甚幽人、被花勾引，庭皋遥夜来去。江空岁晚谁为伴，只有琼枝玉树。愁绝处。望万里瑶台，梦断迷归路。花还解语。更雪琢精神，冰相韵度。粉黛尽如土。 <br> 飘仙袂，曾缀蕊珠鵷鹭。云茵月障千步。莫教衣袖天香冷，恐怨美人迟暮。更起舞。任斗转参横，翠羽曾知否。尘缘自误。终待骖鸾，乘风共去。长作此花主。",
  "poet": {
    "id": 0,
    "star": 0,
    "name": "赵与洽"
  },
  "tags": []
}