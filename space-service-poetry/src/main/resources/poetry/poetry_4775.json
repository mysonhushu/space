{
  "id": 4775,
  "star": 1,
  "name": "移禁司刑",
  "dynasty": "唐代",
  "content": "畴昔参乡赋，中年忝吏途。丹唇曾学史，白首不成儒。 <br> 天子开昌箓，群生偶大炉。散材仍葺厦，弱羽遽抟扶。 <br> 宠迈乘轩鹤，荣过食稻凫。何功游画省，何德理黄枢。 <br> 吊影惭非据，倾心事远图。盗泉宁止渴，恶木匪投躯。 <br> 任直翻多毁，安身遂少徒。一朝逢纠谬，三省竟无虞。 <br> 白简初心屈，黄纱始望孤。患平终不怒，持劾每相驱。 <br> 埋剑谁当辨，偷金以自诬。诱言虽委答，流议亦真符。 <br> 首夏方忧圄，高秋独向隅。严城看熠耀，圜户对蜘蛛。 <br> 累饷唯妻子，披冤是友于。物情牵倚伏，人事限荣枯。 <br> 门客心谁在，邻交迹倘无。抚襟双涕落，危坐日忧趋。 <br> 圣旨垂明德，冤囚岂滥诛。会希恩免理，终望罪矜愚。 <br> 司寇宜哀狱，台庭幸恤辜。汉皇虚诏上，容有报恩珠。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}