{
  "id": 69513,
  "star": 1,
  "name": "【越调】寨儿令",
  "dynasty": "元代",
  "content": "春<br>水绕门，树围村，雨初晴满川花草新。鸡犬欣欣，鸥鹭纷纷，占断玉溪春。爱庞公不入城阃，喜陈抟高卧烟云，陆龟蒙长散诞，陶元亮自耕耘。这几君，都不是等闲人。<br>夏<br>爱绰然，靠林泉，正当门满池千叶莲。一带山川，万顷风烟，都在几席边。压枝低金杏如拳，客来时樽酒留连。按新声歌乐府，分险韵赋诗篇。见胎仙，飞下九重天。<br>秋<br>水影寒，藕花残，被西风有人独倚阑。醉眼遥观，北渚南山，照映锦斓斑。利名尘不到柴关，绰然亭倒大幽闲。共三闾歌楚些，同四皓访商颜。笑人间，无处不邯郸。<br>冬白战体<br>天欲明，觉寒生，打书窗只闻风有声。步出柴荆，遥望郊坰，滚滚势如倾。四围山岩壑都平，道途间无个人行。爱园林春浩荡，喜天地气澄清。巧丹青，怎画绰然亭？<br>赴詹事丞召至通州感疾还家<br>干送行，谩长亭，被恩书挽回云水情。才到燕京，便要回程，你好自在也老先生！带行人所望无成，管伴使饮气吞声。水和山应也恨，来与去不曾停。几曾经，不睹是的晋渊明？<br>自挂冠，历长安，共白云往来山水间。名不相干，利不相关，天地一身闲。绿杨堤黄鸟绵蛮，红蓼滩白鹭翩翻。尽红尘千万丈，飞不到钓鱼滩。只一竿，钓出水中仙。<br>绰然亭独坐<br>白日迟，锦鸠啼，看儿童汲泉浇菜畦。杨柳风微，苗稼云齐，桑柘翠烟迷。映青山茅舍疏篱，绕孤村流水花堤。看蜂蝶高下舞，任鸥鹭往来飞。笑嘻嘻，不觉日平西。<br>寿日燕饮<br>一雨晴，百花明，谢诸公不辞郊外行。尽是簪缨，充塞门庭，车马闹纵横。递香罗争祝长生，捧金杯斗和歌声。彻青霄仙乐响，扶翠袖玉山倾。眼睁睁，险踏碎绰然亭。<br>辞参议还家，连次乡会十余日，故赋此离省堂，到家乡，正荷花烂开云锦香。游玩秋光，朋友相将，日日大筵张。会波楼醉墨淋浪，历下亭金缕悠扬。大明湖摇画舫，华不注倒壶觞。这几场，忙杀柘枝娘。",
  "poet": {
    "id": 41,
    "star": 0,
    "name": "张养浩",
    "image": "http://img.gushiwen.org/authorImg/zhangyanghao.jpg",
    "desc": "张养浩（1269—1329年），汉族，字希孟，号云庄，山东济南人，元代著名散曲家。诗、文兼擅，而以散曲著称。代表作有《山坡羊·潼关怀古》等。"
  },
  "tags": []
}