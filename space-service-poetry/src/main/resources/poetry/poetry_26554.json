{
  "id": 26554,
  "star": 1,
  "name": "陈情上郑主司",
  "dynasty": "唐代",
  "content": "登第久无缘，归情思渺然。艺惭公道日，身贱太平年。 <br> 未识笙歌乐，虚逢岁月迁。羁怀吟独苦，愁眼愧花妍。 <br> 求达非荣己，修辞欲继先。秦城春十二，吴苑路三千。 <br> 茅屋山岚入，柴门海浪连。遥心犹送雁，归梦不离船。 <br> 时节思家夜，风霜作客天。庭闱乖旦暮，兄弟阻团圆。 <br> 朝乏新知己，村荒旧业田。受恩期望外，效死誓生前。 <br> 愿察为裘意，彷徉和角篇。恳情今吐尽，万一冀哀怜。",
  "poet": {
    "id": 2094,
    "star": 0,
    "name": "顾非熊",
    "image": "http://img.gushiwen.org/authorImg/gufeixiong.jpg",
    "desc": "[唐]（约公元八三六年前后在世）字不详，姑苏人，顾况之子。生卒年均不详，约唐文宗开成初年前后在世。少俊悟，一览成诵。性滑稽，好凌轹。困举场三十年。武宗久闻其诗名，会昌五年，（公元八四五年）放榜，仍无其名，怪之。乃勑有司进所试文章，追榜放令及第。大中间，为盱眙尉，不乐奉迎，更厌鞭挞，乃弃官隐茅山。王建有诗送别。后不知所终。非熊著有诗集一卷，《新唐书艺文志》传于世。"
  },
  "tags": []
}