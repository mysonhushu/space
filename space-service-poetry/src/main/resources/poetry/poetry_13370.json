{
  "id": 13370,
  "star": 219,
  "name": "游子吟",
  "dynasty": "唐代",
  "content": "故枥思疲马，故窠思迷禽。浮云蔽我乡，踯躅游子吟。 <br> 游子悲久滞，浮云郁东岑。客堂无丝桐，落叶如秋霖。 <br> 艰哉远游子，所以悲滞淫。一为浮云词，愤塞谁能禁。 <br> 驰归百年内，唯愿展所钦。胡为不归欤，坐使年病侵。 <br> 未老霜绕鬓，非狂火烧心。太行何难哉，北斗不可斟。 <br> 夜静星河出，耿耿辰与参。佳人夐青天，尺素重于金。 <br> 泬寥群动异，眇默诸境森。苔衣上闲阶，蟋蟀催寒砧。 <br> 立身计几误，道险无容针。三年不还家，万里遗锦衾。 <br> 梦魂无重阻，离忧罔古今。胡为不归欤，辜负匣中琴。 <br> 腰下是何物，牵缠旷登寻。朝与名山期，夕宿楚水阴。 <br> 楚水殊演漾，名山窅岖嶔。客从洞庭来，婉娈潇湘深。 <br> 橘柚在南国，鸿雁遗秋音。下有碧草洲，上有青橘林。 <br> 引烛窥洞穴，凌波睥天琛。蒲荷影参差，凫鹤雏淋涔。 <br> 浩歌惜芳杜，散发轻华簪。胡为不归欤，泪下沾衣襟。 <br> 鸢飞戾霄汉，蝼蚁制鳣鱏.赫赫大圣朝，日月光照临。 <br> 圣主虽启迪，奇人分湮沈。层城登云韶，王府锵球琳。 <br> 鹿鸣志丰草，况复虞人箴。",
  "poet": {
    "id": 49,
    "star": 0,
    "name": "顾况",
    "image": "http://img.gushiwen.org/authorImg/gukuang.jpg",
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。"
  },
  "tags": []
}