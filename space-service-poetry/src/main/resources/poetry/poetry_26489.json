{
  "id": 26489,
  "star": 1,
  "name": "题黄山汤院",
  "dynasty": "唐代",
  "content": "楚镇惟黄岫，灵泉浴圣源。煎熬何处所，炉炭孰司存。 <br> 沙暖泉长拂，霜笼水更温。不疏还自决，虽挠未尝浑。 <br> 地启岩为洞，天开石作盆。常留今日色，不减故年痕。 <br> 阴焰潜生海，阳光暗烛坤。定应邻火宅，非独过焦原。 <br> 龙讶经冬润，莺疑满谷暄。善烹寒食茗，能变早春园。 <br> 及物功何大，随流道益尊。洁斋齐物主，疗病夺医门。 <br> 外秘千峰秀，旁通百潦奔。禅家休问疾，骚客罢招魂。 <br> 卧理黔川守，分忧汉主恩。惨伤因有暇，徒御诫无喧。 <br> 痒闷头风切，爬搔臂力烦。披榛通白道，束马置朱幡。 <br> 谢屐缘危磴，戎装逗远村。慢游登竹径，高步入山根。 <br> 崖巘差行灶，蓬茅过小轩。御寒增帐幕，甃影尽玙璠. <br> 不与华池语，宁将浴室论。洗心过顷刻，浸发迨朝暾。 <br> 汗洽聊箕踞，支羸暂虎蹲。濯缨闲更入，漱齿渴仍吞。 <br> 气燠胜重絸，风和敌一尊。适来还蹭蹬，复出又攀援。 <br> 形秽忻除垢，神嚣喜破昏。明夷徵立象，既济感文言。 <br> 已阂眠沙麂，仍妨卧石猿。香驱蒸雾起，烟霿湿云屯。 <br> 破险更祠宇，凭高易庙垣。旧基绝仄足，新构忽行鹓. <br> 胜地非无栋，征途遽改辕。贪程归路远，折政讼庭繁。 <br> 兴往留年月，诗成遗子孙。已镌东壁石，名姓寄无垠。",
  "poet": {
    "id": 1429,
    "star": 0,
    "name": "李敬方",
    "desc": "生卒年不详。籍贯不详。唐代诗人。穆宗长庆三年【823】进士。文宗太和【827-835】间，曾任歙州【安徽省歙县】、台州【今浙江省临海县】刺史。著有《李敬方诗》一卷，《全唐诗》录存其诗八首。"
  },
  "tags": []
}