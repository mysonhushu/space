{
  "id": 51316,
  "star": 1,
  "name": "醉蓬莱",
  "dynasty": "宋代",
  "content": "问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。 <br> 拟棹觥船，径冲花浪，直造雕筵，共醺仙液。仍乞蟠桃，向庐山亲植。未举江帆，早逢淮雁，问故人踪迹。远老池边，陶翁琴里，此情何极。",
  "poet": {
    "id": 0,
    "star": 0,
    "name": "陈瓘"
  },
  "tags": []
}