{
  "id": 70403,
  "star": 1,
  "name": "【南吕】一枝花_题东湖纤云",
  "dynasty": "元代",
  "content": "题东湖<br>纤云曳晓红，远树团晴翠。好山如凤凰，新水似琉璃，巧画屏帏。壮观蓬莱地，东湖景最奇。两三行鸥鹭清闲，七十二峰峦秀美。<br>【梁州】露屿寺僧吟翠微，月波楼客宴金杯，宝华台殿松阴蔽。赤栏桥畔，想像瑶池；金沙路上，胜却苏堤。若东坡来此游历，向西湖懒把诗题。学士庙绀宇朱扉，观音洞金堂玉室，宰相家翠竹清溪。会稽，鉴水。贺知章谩奖多佳致，放船去在天际。杨柳风轻生浪迟，漾动玻璃。<br>【尾】供盘鲜鲫银丝鲙，对酒名花锦绣机，香满衣醉似泥。落照时渔唱起，棹苍烟乘兴而回，煞强如误入桃源洞天里。",
  "poet": {
    "id": 2352,
    "star": 0,
    "name": "任昱",
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。"
  },
  "tags": []
}