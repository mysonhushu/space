{
  "id": 66923,
  "star": 1,
  "name": "贺新凉（寿吴枧郡）",
  "dynasty": "宋代",
  "content": "共审挽七日之书云，西方生妙喜佛；占四明之福地，南极现老人星。人歌海沂之康，天锡河沙之算。太守与我同理，已传趣诏之音；丈夫何以假为，宁看即真之拜。某方忻御李，幸际生申。敬翻贺新凉之腔，虔致归朝欢之祝。 <br> 伛指循良吏。祗吴公、传不书名，一人而已。彷佛三生来展骥。就种棠阴千里。又还是、治平为最。绣线渐添红日影，恰挽前、七日冬书至。吾道长，佛出世。 <br> 公清但酌螺川水。屏星躔次吴头，极星先比。节谊家声香国史。中有千秋生意。宜衮衮、公侯昌炽。充育登庸元有样，况甬东、一脉山东气。珠峰畔，又呈端。",
  "poet": {
    "id": 0,
    "star": 0,
    "name": "叶路钤"
  },
  "tags": []
}