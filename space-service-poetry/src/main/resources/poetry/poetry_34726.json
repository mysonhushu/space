{
  "id": 34726,
  "star": 1,
  "name": "长安客舍叙邵陵旧宴，寄永州萧使君五首",
  "dynasty": "唐代",
  "content": "邵陵佳树碧葱茏，河汉西沈宴未终。残漏五更传海月， <br> 清笳三会揭天风。香熏舞席云鬟绿，光射头盘蜡烛红。 <br> 今日却怀行乐处，两床丝竹水楼中。 <br> 不知何路却飞翻，虚受贤侯郑重恩。五夜清歌敲玉树， <br> 三年洪饮倒金尊。招携永感双鱼在，报答空知一剑存。 <br> 狼藉梨花满城月，当时长醉信陵门。 <br> 粉堞彤轩画障西，水云红树窣璇题。鹧鸪欲绝歌声定， <br> 鸲鹆初惊舞袖齐。坐对玉山空甸线，细听金石怕低迷。 <br> 东风夜月三年饮，不省非时不似泥。 <br> 木鱼金钥锁春城，夜上红楼纵酒情。竹叶水繁更漏促， <br> 桐花风软管弦清。百分散打银船溢，十指宽催玉箸轻。 <br> 星斗渐稀宾客散，碧云犹恋艳歌声。 <br> 三年身逐汉诸侯，宾榻容居最上头。饱听笙歌陪痛饮， <br> 熟寻云水纵闲游。朱门锁闭烟岚暮，铃阁清泠水木秋。 <br> 月满前山圆不动，更邀诗客上高楼。",
  "poet": {
    "id": 1097,
    "star": 0,
    "name": "曹唐",
    "image": "http://img.gushiwen.org/authorImg/caotang.jpg",
    "desc": "曹唐，唐代诗人。字尧宾。桂州（今广西桂林）人。生卒年不详。初为道士，后举进士不第。咸通(860～874)中，为使府从事。曹唐以游仙诗著称，其七律《刘晨阮肇游天台》、《织女怀牵牛》、《萧史携弄玉上升》等17首,世称\"大游仙诗\"。《唐才子传》称他\"作《大游仙诗》50篇\"，则当有遗佚。其七绝《小游仙诗九十八首》，尤为著名。"
  },
  "tags": []
}