{
  "id": 9172,
  "star": 1,
  "name": "读后汉逸人传二首",
  "dynasty": "唐代",
  "content": "子陵没已久，读史思其贤。谁谓颍阳人，千秋如比肩。 <br> 尝闻汉皇帝，曾是旷周旋。名位苟无心，对君犹可眠。 <br> 东过富春渚，乐此佳山川。夜卧松下月，朝看江上烟。 <br> 钓时如有待，钓罢应忘筌。生事在林壑，悠悠经暮年。 <br> 于今七里濑，遗迹尚依然。高台竟寂寞，流水空潺湲。 <br> 庞公南郡人，家在襄阳里。何处偏来往，襄阳东陂是。 <br> 誓将业田种，终得保妻子。何言二千石，乃欲劝吾仕。 <br> 鹳鹊巢茂林，鼋鼍穴深水。万物从所欲，吾心亦如此。 <br> 不见鹿门山，朝朝白云起。采药复采樵，优游终暮齿。",
  "poet": {
    "id": 708,
    "star": 0,
    "name": "张谓",
    "desc": "张谓（？--777年） 字正言，河内（今河南泌阳县）人，唐代。天宝二年登进士第，乾元中为尚书郎，大历年间潭州刺史，后官至礼部侍郎，三典贡举。其诗辞精意深，讲究格律，诗风清正，多饮宴送别之作。代表作有《早梅》《邵陵作》《送裴侍御归上都》等，其中以《早梅》为最著名，《唐诗三百首》各选本多有辑录。“不知近水花先发，疑是经冬雪未消”，疑白梅作雪，写得很有新意，趣味盎然。诗一卷。"
  },
  "tags": []
}