{
  "id": 67208,
  "star": 1,
  "name": "齐天乐（游胡园书感）",
  "dynasty": "宋代",
  "content": "曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沈歌断。露井寒蛩，为谁清夜诉幽怨。 <br> 人生乐事最少，有时得意处，光阴偏短。树色凝红，山眉弄碧，不与朱颜相恋。临风念远。欢蝶梦难追，鹭盟重换。一片斜阳，送人归骑晚。",
  "poet": {
    "id": 634,
    "star": 0,
    "name": "翁元龙",
    "desc": "翁元龙字时可，号处静，句章（一作四明）人。生卒年均不详，约宋理宗嘉熙初前后在世。生平事迹不可考。他是大词家吴文英之兄，亦工词，杜成之评为“如絮浮水，如荷湿露，萦旋流转，似沾非着”。所作今存花草粹编中者一首，绝妙好词中者五首。"
  },
  "tags": []
}