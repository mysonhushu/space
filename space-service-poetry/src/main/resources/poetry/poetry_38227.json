{
  "id": 38227,
  "star": 1,
  "name": "古意二首（拟陈拾遗）",
  "dynasty": "唐代",
  "content": "屈子生楚国，七雄知其材。介洁世不容，迹合藏蒿莱。 <br> 道废固命也，瓢饮亦贤哉。何事葬江水，空使后人哀。 <br> 魏礼段干木，秦王乃止戈。小国有其人，大国奈之何。 <br> 贤哲信为美，兵甲岂云多。君子战必胜，斯言闻孟轲。",
  "poet": {
    "id": 2245,
    "star": 0,
    "name": "孙郃",
    "desc": "孙郃，男，生卒年均不详，约公元九〇六年（唐朝末）前后在世，字希韩，浙江台州仙居人。公元八九七年（乾宁四年）登进士及第。好荀、扬、孟之书。官校书郎，河南府文学。朱温篡唐，归隐。新唐书艺文志录有孙氏文纂四十卷，孙氏小集三卷，传于世。"
  },
  "tags": []
}