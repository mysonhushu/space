{
  "id": 1641,
  "star": 1,
  "name": "琴曲歌辞。胡笳十八拍",
  "dynasty": "唐代",
  "content": "汉室将衰兮四夷不宾，动干戈兮征战频。 <br> 哀哀父母生育我，见离乱兮当此辰。纱窗对镜未经事， <br> 将谓珠帘能蔽身。一朝虏骑入中国，苍黄处处逢胡人。 <br> 忽将薄命委锋镝，可惜红颜随虏尘。 <br> 马上将余向绝域，厌生求死死不得。戎羯腥膻岂是人， <br> 豺狼喜怒难姑息。行尽天山足霜霰，风土萧条近胡国。 <br> 万里重阴鸟不飞，寒沙莽莽无南北。 <br> 如羁囚兮在缧绁，忧虑万端无处说。使余力兮翦余发， <br> 食余肉兮饮余血。诚知杀身愿如此，以余为妻不如死。 <br> 早被蛾眉累此身，空悲弱质柔如水。 <br> 山川路长谁记得，何处天涯是乡国。自从惊怖少精神， <br> 不觉风霜损颜色。夜中归梦来又去，朦胧岂解传消息。 <br> 漫漫胡天叫不闻，明明汉月应相识。 <br> 水头宿兮草头坐，风吹汉地衣裳破。羊脂沐发长不梳， <br> 羔子皮裘领仍左。狐襟貉袖腥复膻，昼披行兮夜披卧。 <br> 毡帐时移无定居，日月长兮不可过。 <br> 怪得春光不来久，胡中风土无花柳。天翻地覆谁得知， <br> 如今正南看北斗。姓名音信两不通，终日经年常闭口。 <br> 是非取与在指撝，言语传情不如手。 <br> 男儿妇人带弓箭，塞马蕃羊卧霜霰。寸步东西岂自由， <br> 偷生乞死非情愿。龟兹筚篥愁中听，碎叶琵琶夜深怨。 <br> 竟夕无云月上天，故乡应得重相见。 <br> 忆昔私家恣娇小，远取珍禽学驯扰。如今沦弃念故乡， <br> 悔不当初放林表。朔风萧萧寒日暮，星河寥落胡天晓。 <br> 旦夕思归不得归，愁心想似笼中鸟。 <br> 当日苏武单于问，道是宾鸿解传信。学他刺血写得书， <br> 书上千重万重恨。髯胡少年能走马，弯弓射飞无远近。 <br> 遂令边雁转怕人，绝域何由达方寸。 <br> 恨凌辱兮恶腥膻，憎胡地兮怨胡天。生得胡儿欲弃捐， <br> 及生母子情宛然。貌殊语异憎还爱，心中不觉常相牵。 <br> 朝朝暮暮在眼前，腹生手养宁不怜。 <br> 日来月往相推迁，迢迢星岁欲周天。无冬无夏卧霜霰， <br> 水冻草枯为一年。汉家甲子有正朔，绝域三光空自悬。 <br> 几回鸿雁来又去，肠断蟾蜍亏复圆。 <br> 破瓶落井空永沉，故乡望断无归心。宁知远使问姓名， <br> 汉语泠泠传好音。梦魂几度到乡国，觉后翻成哀怨深。 <br> 如今果是梦中事，喜过悲来情不任。 <br> 童稚牵衣双在侧，将来不可留又忆。还乡惜别两难分， <br> 宁弃胡儿归旧国。山川万里复边戍，背面无由得消息。 <br> 泪痕满面对残阳，终日依依向南北。 <br> 莫以胡儿可羞耻，思情亦各言其子。手中十指有长短， <br> 截之痛惜皆相似。还乡岂不见亲族，念此飘零隔生死。 <br> 南风万里吹我心，心亦随风渡辽水。 <br> 叹息襟怀无定分，当时怨来归又恨。不知愁怨意若何， <br> 似有锋铓扰方寸。悲欢并行情未快，心意相尤自相问。 <br> 不缘生得天属亲，岂向仇雠结恩信。 <br> 去时只觉天苍苍，归日始知胡地长。重阴白日落何处， <br> 秋雁所向应南方。平沙四顾自迷惑，远近悠悠随雁行。 <br> 征途未尽马蹄尽，不见行人边草黄。 <br> 行尽胡天千万里，惟见黄沙白云起。马饥跑雪衔草根， <br> 人渴敲冰饮流水。燕山仿佛辨烽戍，鼙鼓如闻汉家垒。 <br> 努力前程是帝乡，生前免向胡中死。 <br> 归来故乡见亲族，田园半芜春草绿。明烛重然煨烬灰， <br> 寒泉更洗沉泥玉。载持巾栉礼仪好，一弄丝桐生死足。 <br> 出入关山十二年，哀情尽在胡笳曲。",
  "poet": {
    "id": 745,
    "star": 0,
    "name": "刘商",
    "desc": "刘商，唐代诗人、画家，字子夏，彭城（今江苏徐州）人。大历（七六六至七七九）间进士。官礼部郎中。能文善画，诗以乐府见长。刘商的诗歌作品很多，代表作有《琴曲歌辞·胡笳十八拍》，这是他罢庐州合肥县令后所作，约写于大历四五年（769——770）。《唐才子传》卷四说他“拟蔡淡《胡笳曲》，脍炙当时”。《全唐诗》收录有刘商的很多诗歌。"
  },
  "tags": []
}