{
  "id": 63890,
  "star": 1,
  "name": "贺新郎（用张小山韵贺小山纳妇）",
  "dynasty": "宋代",
  "content": "沙上盟鸥鹭。笑吟翁、梦今不到，草堂深处。金屋重重春睡暖，傍翠偎香步步。已自摘、蟠桃三度。旧日画眉情性在，更君房、妙绝文章语。消受得，乘鸾侣。 <br> 楼中燕燕谁家住。又从新、移根换叶，栽花千树。第一信风春事觉，莫遣绿羞红污。早早做、阑干遮护。天上姻缘千里合，喜乘槎、先入银河路。人似玉，衣金缕。",
  "poet": {
    "id": 0,
    "star": 0,
    "name": "赵必{王象}"
  },
  "tags": []
}