{
  "id": 6947,
  "star": 1,
  "name": "瓜洲驿奉饯张侍御公拜膳部郎中却复宪台充贺…淮南幕府",
  "dynasty": "唐代",
  "content": "太华高标峻，青阳淑气盘。属辞倾渤澥，称价掩琅玕. <br> 杨叶频推中，芸香早拜官。后来惭辙迹，先达仰门阑。 <br> 佐剧劳黄绶，提纲疾素餐。风生趋府步，笔偃触邪冠。 <br> 骨鲠知难屈，锋芒岂易干。伫将调玉铉，翻自落金丸。 <br> 异议那容直，专权本畏弹。寸心宁有负，三黜竟无端。 <br> 适喜鸿私降，旋惊羽檄攒。国怜朝市易，人怨虎狼残。 <br> 天地龙初见，风尘虏未殚。随川归少海，就日背长安。 <br> 副相荣分寄，输忠义不刊。击胡驰汗马，迁蜀扈鸣銮。 <br> 月罢名卿署，星悬上将坛。三军摇旆出，百越画图观。 <br> 茅茹能相引，泥沙肯再蟠。兼荣知任重，交辟许才难。 <br> 劲直随台柏，芳香动省兰。璧从全赵去，鹏自北溟抟。 <br> 星象衔新宠，风霜带旧寒。是非生倚伏，荣辱系悲欢。 <br> 畴昔偏殊眄，屯蒙独永叹。不才成拥肿，失计似邯郸。 <br> 江国伤移律，家山忆考槃。一为鸥鸟误，三见露华团。 <br> 回首青云里，应怜浊水澜。愧将生事托，羞向鬓毛看。 <br> 知己伤愆素，他人自好丹。乡春连楚越，旅宿寄风湍。 <br> 世路东流水，沧江一钓竿。松声伯禹穴，草色子陵滩。 <br> 度岭情何遽，临流兴未阑。梅花分路远，扬子上潮宽。 <br> 梦想怀依倚，烟波限渺漫。且愁无去雁，宁冀少回鸾。 <br> 极浦春帆迥，空郊晚骑单。独怜南渡月，今夕送归鞍。",
  "poet": {
    "id": 104,
    "star": 0,
    "name": "刘长卿",
    "image": "http://img.gushiwen.org/authorImg/liuchangqing.jpg",
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。"
  },
  "tags": []
}