{
  "id": 67325,
  "star": 1,
  "name": "沁园春（登凤凰台）",
  "dynasty": "宋代",
  "content": "再上高台，访谪仙兮，仙何所之。但石城西踞，潮平白鹭，浮图南峙，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。 <br> 庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山醉倒，明月扶归。",
  "poet": {
    "id": 0,
    "star": 0,
    "name": "吴景伯"
  },
  "tags": []
}