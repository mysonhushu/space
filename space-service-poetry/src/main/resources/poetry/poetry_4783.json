{
  "id": 4783,
  "star": 1,
  "name": "哭苏眉州崔司业二公",
  "dynasty": "唐代",
  "content": "涣汗天中发，伶俜海外旋。长沙遇太守，问旧几人全。 <br> 国宝亡双杰，天才丧两贤。大名齐弱岁，高德并中年。 <br> 礼乐羊叔子，文章王仲宣。相看尚玄鬓，相次入黄泉。 <br> 流放蛮陬阔，乡关帝里偏。亲朋云雾拥，生死岁时传。 <br> 崔昔挥宸翰，苏尝济巨川。绛衣陪下列，黄阁谬差肩。 <br> 及此俱冥昧，云谁叙播迁。隼舆怀旧辙，鳣馆想虚筵。 <br> 家爱方休杵，皇慈更撤县。铭旌西蜀路，骑吹北邙田。 <br> 陇树应秋矣，江帆故杳然。罢琴明月夜，留剑白云天。 <br> 涕泗湘潭水，凄凉衡峤烟。古来修短分，神理竟难筌。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}