{
  "id": 34836,
  "star": 6,
  "name": "柳十首",
  "dynasty": "唐代",
  "content": "灞岸江头腊雪消，东风偷软入纤条。 <br> 春来不忍登楼望，万架金丝著地娇。 <br> 受尽风霜得到春，一条条是逐年新。 <br> 寻常送别无馀事，争忍攀将过与人。 <br> 长恨阳和也世情，把香和艳与红英。 <br> 家家只是栽桃李，独自无根到处生。 <br> 只为遮楼又拂桥，被人摧折好枝条。 <br> 假饶张绪如今在，须把风流暗里销。 <br> 弱带低垂可自由，傍他门户倚他楼。 <br> 金风不解相抬举，露压烟欺直到秋。 <br> 终日堂前学画眉，几人曾道胜花枝。 <br> 试看三月春残后，门外青阴是阿谁。 <br> 也曾飞絮谢家庭，从此风流别有名。 <br> 不是向人无用处，一枝愁杀别离情。 <br> 从来只是爱花人，杨柳何曾占得春。 <br> 多向客亭门外立，与他迎送往来尘。 <br> 强扶柔态酒难醒，殢著春风别有情。 <br> 公子王孙且相伴，与君俱得几时荣。 <br> 无赖秋风斗觉寒，万条烟草一时干。 <br> 游人若要春消息，直向江头腊后看。",
  "poet": {
    "id": 1308,
    "star": 0,
    "name": "李山甫",
    "desc": "李山甫，唐朝。咸通中累举不第，依魏博幕府为从事。尝逮事乐彦祯、罗弘信父子，文笔雄健，名著一方。诗一卷。"
  },
  "tags": []
}