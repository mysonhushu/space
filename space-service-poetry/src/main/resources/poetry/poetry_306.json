{
  "id": 306,
  "star": 21,
  "name": "帝京篇十首",
  "dynasty": "唐代",
  "content": "秦川雄帝宅，函谷壮皇居。绮殿千寻起，离宫百雉馀。 <br> 连薨遥接汉，飞观迥凌虚。云日隐层阙，风烟出绮疏。 <br> 岩廊罢机务，崇文聊驻辇。玉匣启龙图，金绳披凤篆。 <br> 韦编断仍续，缥帙舒还卷。对此乃淹留，欹案观坟典。 <br> 移步出词林，停舆欣武宴。雕弓写明月，骏马疑流电。 <br> 惊雁落虚弦，啼猿悲急箭。阅赏诚多美，于兹乃忘倦。 <br> 鸣笳临乐馆，眺听欢芳节。急管韵朱弦，清歌凝白雪。 <br> 彩凤肃来仪，玄鹤纷成列。去兹郑卫声，雅音方可悦。 <br> 芳辰追逸趣，禁苑信多奇。桥形通汉上，峰势接云危。 <br> 烟霞交隐映，花鸟自参差。何如肆辙迹，万里赏瑶池。 <br> 飞盖去芳园，兰桡游翠渚。萍间日彩乱，荷处香风举。 <br> 桂楫满中川，弦歌振长屿。岂必汾河曲，方为欢宴所。 <br> 落日双阙昏，回舆九重暮。长烟散初碧，皎月澄轻素。 <br> 搴幌玩琴书，开轩引云雾。斜汉耿层阁，清风摇玉树。 <br> 欢乐难再逢，芳辰良可惜。玉酒泛云罍，兰殽陈绮席。 <br> 千钟合尧禹，百兽谐金石。得志重寸阴，忘怀轻尺璧。 <br> 建章欢赏夕，二八尽妖妍。罗绮昭阳殿，芬芳玳瑁筵。 <br> 佩移星正动，扇掩月初圆。无劳上悬圃，即此对神仙。 <br> 以兹游观极，悠然独长想。披卷览前踪，抚躬寻既往。 <br> 望古茅茨约，瞻今兰殿广。人道恶高危，虚心戒盈荡。 <br> 奉天竭诚敬，临民思惠养。纳善察忠谏，明科慎刑赏。 <br> 六五诚难继，四三非易仰。广待淳化敷，方嗣云亭响。",
  "poet": {
    "id": 582,
    "star": 0,
    "name": "李世民",
    "image": "http://img.gushiwen.org/authorImg/lishimin.jpg",
    "desc": "唐太宗李世民（599年－649年），唐朝第二位皇帝，在位23年，年号贞观。名字取意“济世安民”，陇西成纪人（今甘肃天水市秦安县）。唐太宗李世民不仅是著名的政治家、军事家，还是一位书法家和诗人。唐太宗开创了著名的贞观之治，被各族人民尊称为天可汗，为后来唐朝全盛时期的开元盛世奠定了重要基础，为后世明君之典范。庙号太宗，谥号文武大圣大广孝皇帝，葬于昭陵。"
  },
  "tags": []
}