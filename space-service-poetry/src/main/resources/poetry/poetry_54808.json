{
  "id": 54808,
  "star": 1,
  "name": "满庭芳",
  "dynasty": "宋代",
  "content": "章守三咏，所谓包公堂、清心堂、披云楼，诗见集中。熊罴入梦，当重九之佳辰；贤哲间生，符半千之休运。弧桑纪瑞，篱菊泛金。辄敢取草木之微，以上配君子之德。虽词无作者之妙，而意得诗人之遗。式殚卑悰，仰祝遐寿。 <br> 枫岭摇丹，梧阶飘冷，一天风露惊秋。数丛篱下，滴滴晓香浮。不趁桃红李白，堪匹配、梅淡兰幽。孤芳晚，狂蜂戏蝶，长负岁寒愁。 <br> 年年，重九日，龙山高会，彭泽清流。向尊前一笑，未觉淹留。况有甘滋玉铉，佳名算、合在金瓯。功成后，夕英饱饵，相伴赤松游。",
  "poet": {
    "id": 439,
    "star": 0,
    "name": "黄公度",
    "image": "http://img.gushiwen.org/authorImg/huanggongdu.jpg",
    "desc": "黄公度（1109～1156）字师宪，号知稼翁，莆田（今属福建）人。绍兴八年进士第一，签书平海军节度判官。后被秦桧诬陷，罢归。除秘书省正字，罢为主管台州崇道观。十九年，差通判肇庆府，摄知南恩州。桧死复起，仕至尚书考功员外郎兼金部员外郎，卒年四十八，著有《知稼翁集》十一卷，《知稼翁词》一卷。"
  },
  "tags": []
}