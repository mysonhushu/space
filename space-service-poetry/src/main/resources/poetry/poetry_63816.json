{
  "id": 63816,
  "star": 1,
  "name": "一萼红（丙午春赤城山中题花光卷）",
  "dynasty": "宋代",
  "content": "玉婵娟。甚春余雪尽，犹未跨青鸾。疏萼无香，柔条独秀，应恨流落人间。记曾照、黄昏淡月，渐瘦影、移上小栏干。一点清魂，半枝空色，芳意班班。 <br> 重省嫩寒清晓，过断桥流水，问信孤山。冰粟微销，尘衣不浣，相见还误轻攀。未须讶、东南倦客，掩铅泪、看了又重看。故国吴天树老，雨过风残。",
  "poet": {
    "id": 421,
    "star": 0,
    "name": "王沂孙",
    "image": "http://img.gushiwen.org/authorImg/wangyisun.jpg",
    "desc": "王沂孙，字圣与，号碧山、中仙、玉笥山人。会稽（今浙江绍兴）人，年辈大约与张炎相仿，入元后曾任庆元路学正。有《花外集》，又名《碧山乐府》。"
  },
  "tags": []
}