{
  "id": 68723,
  "star": 1,
  "name": "水调歌头（寿何帅）",
  "dynasty": "宋代",
  "content": "某伏以天佑皇朝，龙虎叶千龄之运；时生人杰，麒麟开六月之祥。垂弧在辰，属部胥庆。共惟某官德钟清粹，气备中和。暂借鸿名，特欲重无戎之寄；伫来凤诏，促归充左辖之虚。属初度之载临，开华年而有永。某误蒙眷予，倍切欢愉。持南丰一瓣之香，归依已切；效东鲁三寿之祝，祈颂难穷。仰冀台慈，俯赐电览。某下情无任善颂之至。 <br> 皓皓一何洁，更暴以秋阳。秋毫尘滓、如何涴得这肝肠。况对金风初度，酌彼银河净浴，六月凛冰霜。精白生来别，日月许争光。 <br> 清明朝，清要路，偏流芳。澄清闽峤，姑命申伯式南邦。洗得甲兵静了，去作诗书元帅，却人相吾皇。清问同天老，俾尔寿而昌。",
  "poet": {
    "id": 0,
    "star": 0,
    "name": "钟辰翁"
  },
  "tags": []
}