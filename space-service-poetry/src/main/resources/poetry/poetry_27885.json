{
  "id": 27885,
  "star": 1,
  "name": "牧陪昭应卢郎中在江西宣州佐今吏部沈公幕罢府…投寄",
  "dynasty": "唐代",
  "content": "燕雁下扬州，凉风柳陌愁。可怜千里梦，还是一年秋。 <br> 宛水环朱槛，章江敞碧流。谬陪吾益友，只事我贤侯。 <br> 印组萦光马，锋铓看解牛。井闾安乐易，冠盖惬依投。 <br> 政简稀开阁，功成每运筹。送春经野坞，迟日上高楼。 <br> 玉裂歌声断，霞飘舞带收。泥情斜拂印，别脸小低头。 <br> 日晚花枝烂，釭凝粉彩稠。未曾孤酩酊，剩肯只淹留。 <br> 重德俄征宠，诸生苦宦游。分途之绝国，洒泪拜行輈. <br> 聚散真漂梗，光阴极转邮。铭心徒历历，屈指尽悠悠。 <br> 君作烹鲜用，谁膺仄席求。卷怀能愤悱，卒岁且优游。 <br> 去矣时难遇，沽哉价莫酬。满枝为鼓吹，衷甲避戈矛。 <br> 隋帝宫荒草，秦王土一丘。相逢好大笑，除此总云浮。 ",
  "poet": {
    "id": 211,
    "star": 0,
    "name": "杜牧",
    "image": "http://img.gushiwen.org/authorImg/dumu.jpg",
    "desc": "杜牧（公元803－约852年），字牧之，号樊川居士，汉族，京兆万年（今陕西西安）人，唐代诗人。杜牧人称“小杜”，以别于杜甫。与李商隐并称“小李杜”。因晚年居长安南樊川别墅，故后世称“杜樊川”，著有《樊川文集》。"
  },
  "tags": []
}