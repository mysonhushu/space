{
  "id": 66048,
  "star": 1,
  "name": "念奴娇",
  "dynasty": "宋代",
  "content": "寻常三五，问今夕何夕，婵娟都胜。天豁云收崩浪净，深碧琉璃千顷。银汉无声，冰轮直上，桂湿扶疏影。纶巾玉尘，庾楼无限清兴。谁念江海飘零，不堪回首，惊鹊南枝冷。万点苍山何处是，修竹吾庐三径。香雾云鬟，清辉玉臂，醉了愁重醒。参横斗转，辘轳声断金井。",
  "poet": {
    "id": 2326,
    "star": 0,
    "name": "范端臣",
    "desc": "[宋]字元卿，学者称为蒙斋先生，兰溪（今浙江兰溪）人。绍兴（一一三一至一一六二）中登进士，官至中书舍人。文词典雅，尤工于诗。篆楷草隶，亦造其妙。《金华先民传》"
  },
  "tags": []
}