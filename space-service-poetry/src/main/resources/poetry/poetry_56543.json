{
  "id": 56543,
  "star": 11,
  "name": "水调歌头（泛湘江）",
  "dynasty": "宋代",
  "content": "濯足夜滩急，晞发北风凉。吴山楚泽行遍，只欠到潇湘。买得扁舟归去，此事天公付我，六月下沧浪。蝉蜕尘埃外，蝶梦水云乡。 <br> 制荷衣，纫兰佩，把琼芳。湘妃起舞一笑，抚瑟奏清商。唤起九歌忠愤，拂拭三闾文字，还与日争光。莫遣儿辈觉，此乐未渠央。",
  "poet": {
    "id": 406,
    "star": 0,
    "name": "张孝祥",
    "image": "http://img.gushiwen.org/authorImg/zhangxiaoxiang.jpg",
    "desc": "张孝祥（1132年－1169年），字安国，号于湖居士，汉族，简州（今属四川）人，生于明州鄞县。宋朝词人。著有《于湖集》40卷、《于湖词》1卷。其才思敏捷，词豪放爽朗，风格与苏轼相近，孝祥“尝慕东坡，每作为诗文，必问门人曰：‘比东坡如何？’”"
  },
  "tags": []
}