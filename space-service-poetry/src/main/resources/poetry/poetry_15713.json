{
  "id": 15713,
  "star": 1,
  "name": "酬柏侍御闻与韦处士同游灵台寺见寄",
  "dynasty": "唐代",
  "content": "西域传中说，灵台属雍州。有泉皆圣迹，有石皆佛头。 <br> 所出薝卜香，外国俗来求。毒蛇护其下，樵者不可偷。 <br> 古碑在云巅，备载置寺由。魏家移下来，后人始增修。 <br> 近与韦处士，爱此山之幽。各自具所须，竹笼盛茶瓯。 <br> 牵马过危栈，襞衣涉奔流。草开平路尽，林下大石稠。 <br> 过郭转经峰，忽见东西楼。瀑布当寺门，迸落衣裳秋。 <br> 石苔铺紫花，溪叶裁碧油。松根载殿高，飘飖仙山浮。 <br> 县中贤大夫，一月前此游。赛神贺得雨，岂暇多停留。 <br> 二十韵新诗，远寄寻山俦。清泠玉涧泣，冷切石磬愁。 <br> 君名高难闲，余身愚终休。相将长无因，从今生离忧。",
  "poet": {
    "id": 482,
    "star": 0,
    "name": "王建",
    "image": "http://img.gushiwen.org/authorImg/wangjian.jpg",
    "desc": "王建(约767年—约830年)：字仲初，生于颍川(今河南许昌)，唐朝诗人。其著作，《新唐书·艺文志》、《郡斋读书志》、《直斋书录解题》等皆作10卷，《崇文总目》作2卷。"
  },
  "tags": []
}