{
  "id": 68962,
  "star": 1,
  "name": "金缕曲（罗帛翦梅缀枯枝，与真无异作）",
  "dynasty": "宋代",
  "content": "怪得梅开早。被何人、香罗剪就，天工奇巧。茅舍竹篱容不得，移向花堂深悄。别一样、风流格调。玉质冰姿依然在，算暗中、只欠香频到。著些子，更奇妙。 <br> 有时来伴金尊倒。几徘徊、认成真后，又还误了。费尽东君回护力，空把芳心萦绕。竟不解、索他一笑。夜月纱窗黄昏后，为爱花、翻被花情恼。个恩爱，负多少。",
  "poet": {
    "id": 0,
    "star": 0,
    "name": "蔡士裕"
  },
  "tags": []
}