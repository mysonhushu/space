{
  "id": 3234,
  "star": 2,
  "name": "安辑岭表事平罢归",
  "dynasty": "唐代",
  "content": "云端想京县，帝乡如可见。天涯望越台，海路几悠哉。 <br> 六月飞鹏去，三年瑞雉来。境遥铜柱出，山险石门开。 <br> 自我违瀍洛，瞻途屡挥霍。朝朝寒露多，夜夜征衣薄。 <br> 白简承朝宪，朱方抚夷落。既弘天覆广，且谕皇恩博。 <br> 皇恩溢外区，憬俗咏来苏。声朔臣天子，坛场拜老夫。 <br> 绛宫韬将略，黄石寝兵符。返旆收龙虎，空营集鸟乌。 <br> 日落澄氛霭，凭高视襟带。东瓯抗於越，南斗临吴会。 <br> 春色绕边陲，飞花出荒外。卉服纷如积，长川思游客。 <br> 风生丹桂晚，云起苍梧夕。去舳舣清江，归轩趋紫陌。 <br> 衣裳会百蛮，琛赆委重关。不学金刀使，空持宝剑还。",
  "poet": {
    "id": 521,
    "star": 0,
    "name": "李峤",
    "image": "http://img.gushiwen.org/authorImg/liqiao.jpg",
    "desc": "李峤(644～713) ，唐代诗人。字巨山。赵州赞皇（今属河北）人。李峤对唐代律诗和歌行的发展有一定的作用与影响。他前与王勃、杨炯相接，又和杜审言、崔融、苏味道并称“文章四友”。"
  },
  "tags": []
}