{
  "id": 42153,
  "star": 1,
  "name": "险竿行",
  "dynasty": "唐代",
  "content": "山险惊摧輈，水险能覆舟。奈何平地不肯立， <br> 走上百尺高竿头。我不知尔是人耶复猱耶， <br> 使我为尔长叹嗟。我闻孝子不许国，忠臣不爱家。 <br> 尔今轻命重黄金，忠孝两亏徒尔夸。始以险技悦君目， <br> 终以贪心媚君禄。百尺高竿百度缘，一足参差一家哭。 <br> 险竿儿，听我语，更有险徒险于汝。重于权者失君恩， <br> 落向天涯海边去。险竿儿，尔须知，险途欲往尔可思。 <br> 上得不下下不得，我谓此辈险于险竿儿。",
  "poet": {
    "id": 0,
    "star": 0,
    "name": "柳曾"
  },
  "tags": []
}