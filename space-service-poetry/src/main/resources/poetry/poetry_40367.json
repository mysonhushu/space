{
  "id": 40367,
  "star": 1,
  "name": "登白马山护明寺",
  "dynasty": "唐代",
  "content": "名岳标形胜，危峰远郁纡。成象建环极，大壮阐规模。 <br> 层台耸灵鹫，高殿迩阳乌。暂同游阆苑，还类入仙都。 <br> 三休开碧岭，万户洞金铺。摄心罄前礼，访道挹中虚。 <br> 遥瞻尽地轴，长望极天隅。白云起梁栋，丹霞映栱栌。 <br> 露花疑濯锦，泉月似沉珠。今日桃源客，相雇失归涂。",
  "poet": {
    "id": 1356,
    "star": 0,
    "name": "孔德绍",
    "desc": "孔德绍，会稽人，大约生活于隋末唐初时期。孔子三十四代孙。有清才。事窦建德，初为景城丞，后为内史侍郎，典书檄。建德败，太宗诛之。诗十二首。"
  },
  "tags": []
}