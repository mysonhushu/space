{
  "id": 1801,
  "star": 1,
  "name": "杂曲歌辞。行路难五首",
  "dynasty": "唐代",
  "content": "不会当时作天地，刚有多般愚与智。到头还用真宰心， <br> 何如上下皆清气。大道冥冥不知处，那堪顿得羲和辔。 <br> 义不义兮仁不仁，拟学长生更容易。负心为炉复为火， <br> 缘木求鱼应且止。君不见烧金炼石古帝王， <br> 鬼火荧荧白杨里。 <br> 君不见道傍废井生古木，本是骄奢贵人屋。 <br> 几度美人照影来，素绠银瓶濯纤玉。云飞雨散今如此， <br> 绣闼雕甍作荒谷。沸渭笙歌君莫夸，不应长是西家哭。 <br> 休说遗编行者几，至竟终须合天理。败他成此亦何功， <br> 苏张终作多言鬼。行路难，行路难，不在羊肠里。 <br> 九有茫茫共尧日，浪死虚生亦非一。清净玄音竟不闻， <br> 花眼酒肠暗如漆。或偶因片言只字登第光二亲， <br> 又不能献可替不航要津。口谈羲轩与周孔， <br> 履行不及屠沽人。行路难，行路难，日暮途远空悲叹。 <br> 君不见道傍树有寄生枝，青青郁郁同荣衰。 <br> 无情之物尚如此，为人不及还堪悲。父归坟兮未朝夕， <br> 已分黄金争田宅。高堂老母头似霜，心作数支泪常滴。 <br> 我闻忽如负芒刺，不独为君空叹息。古人尺布犹可缝， <br> 浔阳义犬令人忆。寄言世上为人子，孝义团圆莫如此。 <br> 若如此，不遄死兮更何俟。 <br> 君不见山高海深人不测，古往今来转青碧。 <br> 浅近轻浮莫与交，池卑只解生荆棘。谁道黄金如粪土， <br> 张耳陈馀断消息。行路难，行路难，君自看。",
  "poet": {
    "id": 694,
    "star": 0,
    "name": "贯休",
    "image": "http://img.gushiwen.org/authorImg/nizai.jpg",
    "desc": "贯休(823～912年),俗姓姜，字德隐，婺州兰豁（一说为江西进贤县）人，唐末五代著名画僧。7岁时投兰溪和安寺圆贞禅师出家为童侍。贯休记忆力特好，日诵《法华经》1000字，过目不忘。贯休雅好吟诗，常与僧处默隔篱论诗，或吟寻偶对，或彼此唱和，见者无不惊异。贯休受戒以后，诗名日隆，仍至于远近闻名。乾化二年(915年)终于所居，世寿89。"
  },
  "tags": []
}