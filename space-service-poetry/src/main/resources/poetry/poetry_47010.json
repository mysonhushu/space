{
  "id": 47010,
  "star": 1,
  "name": "奉和郎中题仙岩瀑布十四韵",
  "dynasty": "唐代",
  "content": "致闲在一郡，民安已三年。每怀贞士心，孙许犹差肩。 <br> 采异百代后，得之古人前。扪险路坱圠，临深闻潺湲。 <br> 上有千岁树，下飞百丈泉。清谷长雷雨，丹青凝霜烟。 <br> 遥将大壑近，暗与方壶连。白石颜色寒，老藤花叶鲜。 <br> 轩皇自兹去，乔木空依然。碧山东极海，明月高升天。 <br> 平野生竹柏，虽远地不偏。永愿酬国恩，自将布金田。 <br> 穆穆早朝人，英英丹陛贤。谁思沧洲意，方欲涉巨川。",
  "poet": {
    "id": 2390,
    "star": 0,
    "name": "灵澈",
    "image": "http://img.gushiwen.org/authorImg/lingche.jpg",
    "desc": "灵澈（746～816），本姓汤氏，字源澄，越州会稽（今绍兴）人。云门寺律僧，驻锡衡岳寺。著有《律宗引源》廿一卷。与刘禹锡、刘长卿、吕温交往甚密，互有诗相赠，享誉当时诗坛。"
  },
  "tags": []
}