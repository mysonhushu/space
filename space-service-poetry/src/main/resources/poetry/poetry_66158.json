{
  "id": 66158,
  "star": 1,
  "name": "瑞鹤仙",
  "dynasty": "宋代",
  "content": "云阶连月地。记旧游、身在温柔乡里。花阴透窗绮。罗衾拥残梦，流莺惊起。银瓶水沸。待梳妆、屏风共倚。看情眉恨眼，宿粉剩香，乱愁无际。长记。多情消减，宋玉连墙，茂陵同里。离怀似水。天涯路，叹愁悴。想鸳机织锦，鸾台窥镜，秦丝幽怨未已。好归去、共把琴书，倚娇扶醉。",
  "poet": {
    "id": 2077,
    "star": 0,
    "name": "郭世模",
    "desc": "郭世模，字从范。与张孝祥交游，宋朝高宗绍兴二十九年（一一五九），曾与张孝祥同时被劾（ 《建炎以来系年要录》 卷一八三）。三十一年卒（《全宋词》 ）。"
  },
  "tags": []
}