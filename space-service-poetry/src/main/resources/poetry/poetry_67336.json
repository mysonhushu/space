{
  "id": 67336,
  "star": 1,
  "name": "摸鱼儿（太湖）",
  "dynasty": "宋代",
  "content": "又西风、四桥疏柳，惊蝉相对秋语。琼荷万笠花云重，袅袅红衣如舞。鸿北去。渺岸芷汀芳，几点斜阳字。吴亭旧树。又紧我扁舟，渔乡钓里，秋色淡归鹭。长干路。草莽疏烟堤断墅。商歌如写羁旅。丹溪翠岫登临事，苔屐尚粘苍士。鸥且住。怕月冷吟魂，婉冉空江暮。明灯暗浦。更短笛衔风，长云弄晚，天际画秋句。",
  "poet": {
    "id": 1319,
    "star": 0,
    "name": "李演",
    "desc": "李演，约宋理守宝佑末年（1258年）前后在世。工词，尝与李彭老唱和；著有盟鸥集，《绝妙好词笺》传于世。"
  },
  "tags": []
}