{
  "id": 56389,
  "star": 1,
  "name": "念奴娇",
  "dynasty": "宋代",
  "content": "赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问天今是何节。 <br> 天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公余多暇，正堪同此风月。",
  "poet": {
    "id": 966,
    "star": 0,
    "name": "沈瀛",
    "desc": "沈瀛[yíng]，字子寿，号竹斋，绍兴三十年进士。吴兴归安（今浙江湖州市）人。生卒年不详。绍兴三十年(1160)进士。历官江州守（今江西九江）、江东安抚司参议。有《竹斋词》1卷，明吴讷《唐宋名贤百家词》本，《□村丛书》本。"
  },
  "tags": []
}