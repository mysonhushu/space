{
  "id": 63992,
  "star": 1,
  "name": "台城路",
  "dynasty": "宋代",
  "content": "海棠才试春光小，西风便吹秋去。白石粼粼，丹林点点，装缀东皋南浦。清游顿阻。谩空有园林，可无钟鼓。一曲庭花，隔江谁与问商女。 <br> 离怀浑似梦里，碧云犹冉冉，佳人何处。越岫鸡盟，秦楼燕约，争奈年华已暮。凭高吊古。算只有梅花，伴人凄楚。极目天长，淡霞明断雨。",
  "poet": {
    "id": 2104,
    "star": 0,
    "name": "仇远",
    "desc": "仇远(1247年～1326年），字仁近，一字仁父，钱塘（今浙江杭州）人。因居余杭溪上之仇山，自号山村、山村民，人称山村先生。元代文学家、书法家。元大德年间(1297~1307)五十八岁的他任溧阳儒学教授，不久罢归，遂在忧郁中游山河以终。"
  },
  "tags": []
}