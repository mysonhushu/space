{
  "id": 22611,
  "star": 1,
  "name": "九日宴集，醉题郡楼，兼呈周、殷二判官",
  "dynasty": "唐代",
  "content": "前年九日馀杭郡，呼宾命宴虚白堂。去年九日到东洛， <br> 今年九日来吴乡。两边蓬鬓一时白，三处菊花同色黄。 <br> 一日日知添老病，一年年觉惜重阳。江南九月未摇落， <br> 柳青蒲绿稻穗香。姑苏台榭倚苍霭，太湖山水含清光。 <br> 可怜假日好天色，公门吏静风景凉。榜舟鞭马取宾客， <br> 扫楼拂席排壶觞。胡琴铮鏦指拨剌。吴娃美丽眉眼长。 <br> 笙歌一曲思凝绝，金钿再拜光低昂。日脚欲落备灯烛， <br> 风头渐高加酒浆。觥醆艳翻菡萏叶，舞鬟摆落茱萸房。 <br> 半酣凭槛起四顾，七堰八门六十坊。远近高低寺间出， <br> 东西南北桥相望。水道脉分棹鳞次，里闾棋布城册方。 <br> 人烟树色无隙罅，十里一片青茫茫。自问有何才与政， <br> 高厅大馆居中央。铜鱼今乃泽国节，刺史是古吴都王。 <br> 郊无戎马郡无事，门有棨戟腰有章。盛时傥来合惭愧， <br> 壮岁忽去还感伤。从事醒归应不可，使君醉倒亦何妨。 <br> 请君停杯听我语，此语真实非虚狂。五旬已过不为夭， <br> 七十为期盖是常。须知菊酒登高会，从此多无二十场。",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}