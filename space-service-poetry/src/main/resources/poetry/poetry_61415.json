{
  "id": 61415,
  "star": 1,
  "name": "木兰花慢（次韵孙霁窗赋牡丹）",
  "dynasty": "宋代",
  "content": "渐稠红飞尽，早秾绿、遍林梢。正池馆轻寒，杨花飘絮，草色萦袍。天香夜浮院宇，看亭亭、雨槛渍春膏。趁取芳时胜赏，莫将年少轻抛。 <br> 鞭鞘。驱放马蹄高。世事一秋毫。便飞书倥偬，运筹闲暇，何害推敲。花前效颦著句，悄干镆、侧畔奏铅刀。何日重携樽酒，浮瓯细剪香苞。",
  "poet": {
    "id": 317,
    "star": 0,
    "name": "张榘",
    "desc": "［约公元1208年前后在世］字方叔，号芸窗，南徐（一作润州）人。生卒年均不详，约宋宁宗嘉定初前后在世。淳佑间，任句容令。宝佑中，为江东制置使参议、机宜文字。榘著有《芸窗词稿》一卷，《四库总目》传于世。"
  },
  "tags": []
}