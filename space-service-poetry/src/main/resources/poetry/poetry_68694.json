{
  "id": 68694,
  "star": 1,
  "name": "齐天乐（余闲书院拟赋蝉）",
  "dynasty": "宋代",
  "content": "碧柯摇曳声何许，阴阴晚凉庭院。露湿身轻，风生翅薄，昨夜绡衣初翦。琴丝宛转。弄几曲新声，几番凄惋。过雨高槐，为渠一洗故宫怨。 <br> 清虚襟度漫与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿觉仙梦远。",
  "poet": {
    "id": 1370,
    "star": 0,
    "name": "陈恕可",
    "desc": "（一作练恕可）字行之，自号宛委居士，越州，（一作固始）人。生卒年均不详，[约公元一二七四年前后在世]（宋度宗淳末前后）。以荫补官，咸淳中以吴县尹致仕。恕可诗，文纯正近古，亦好词，又工小篆，著有乐府补题一卷《词林纪事》传于世。"
  },
  "tags": []
}