{
  "id": 47008,
  "star": 1,
  "name": "府尹王侍郎准制拜岳，因状嵩高灵胜，寄呈三十韵",
  "dynasty": "唐代",
  "content": "雄雄天之中，峻极闻维嵩。作镇盛标格，出云为雨风。 <br> 瑞时物不疠，顺泽年多丰。加高冠四方，视秩居三公。 <br> 明朝虔昭报，颁祀岁严恭。署祝纡御札，诏贤导宸衷。 <br> 皇皇三川守，馨德清明躬。肃徒奉兰沐，竟夕玉华东。 <br> 星汉耿斋户，松泉寒寿宫。具修谅蠲吉，曙色犹葱曚。 <br> 端仪大圭立，兴俛声玲珑。挹瓒椒桂馥，奏金岩壑空。 <br> 灵歆若有答，仿佛传祝工。卒事不遑偃，胜奇纷四丛。 <br> 朝霞破灵嶂，错落间苍红。动息形似蚁，玄黄气如笼。 <br> 奔倾千万状，群岳安比崇。日月襟袖捧，人天道路通。 <br> 冥搜必殚竭，跻览忘崎穹。踏翠遍诸刹，趣绵步难终。 <br> 浮丘仙袂接，谢公屐齿穷。龙潭应下瞰，九曲当骇容。 <br> 龙门计东豁，三台有何踪。金象语奚应，玉人光想融。 <br> 瑶浆与石髓，清骨宜遭逢。况是降神处，迹惟申甫同。 <br> 周翰已洽论，伊衡亦期功。诚富东山兴，须陟中台庸。 <br> 勉促旋騑軨，未可恋云松。散材事即异，期为卜一峰。",
  "poet": {
    "id": 1046,
    "star": 0,
    "name": "尉迟汾",
    "desc": "尉迟汾，德宗贞元十七年(801)与韩愈同游洛北惠林寺。时方应进士试，韩愈致书试官，以出群之才荐。"
  },
  "tags": []
}