{
  "id": 69716,
  "star": 1,
  "name": "【双调】折桂令_题情盼春来",
  "dynasty": "元代",
  "content": "题情<br>盼春来又见春归，弹指光阴，回首芳菲。杨柳阴浓，章台路远，汉水烟迷。彩笔谁行画眉？锦书不寄乌衣。寂寞罗帏，愁上心头，人在天涯。<br>湖上<br>望西湖绿水如云，一叶扁舟，几个佳宾。指点银屏，留连绮席，旋买金麟。不三杯桃花笑人，不多时柳絮成尘。体负良辰，抹袖凌风，玉手挨蓁。<br>和江头友人韵<br>想城南景物宜看，雪后园林，江上云山。步步帏屏，家家酒债，处处诗坛。任浊富一时眩眼，且清狂每日开颜。何必愁烦，画虎无成，倦鸟知还。<br>同友人联句<br>对他边几树梅花，映古木槎牙，疏竹交加。既有当垆，毋劳倒屣，便可投辖。爱浮蚁香能驻马，荐肥羔味胜庖蛙。低按红牙，高岸乌纱，识字渔夫，好客庄家。<br>吴山秀<br>钱塘江上嵯峨，浓淡皆宜，态度偏多。泪雨溟濛，歌云缥缈，舞雪婆娑。胜楚岫高堆翠螺，似张郎巧画青蛾。消得吟哦，欲比西施，来问东坡。<br>钱尹希善之宁国尹<br>楚天长山色青青，昨日钱塘，明日宣城。子贡言辞，子瞻才思，子贱廉明。春水生琴书短艇，暖风轻花柳长亭。无限吟情，千里思君，午夜挑灯。<br>咏西域吉诚甫<br>毳袍宽两袖风烟，来自西州，游遍中原。锦句诗余，彩云花下，璧月樽前。今乐府知音状元，古词林饱记神仙。名不虚传，三峡飞泉，万籁号天。",
  "poet": {
    "id": 2352,
    "star": 0,
    "name": "任昱",
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。"
  },
  "tags": []
}