{
  "id": 2362,
  "star": 5,
  "name": "薛记室收过庄见寻率题古意以赠",
  "dynasty": "唐代",
  "content": "伊昔逢丧乱，历数闰当馀。豺狼塞衢路，桑梓成丘墟。 <br> 余及尔皆亡，东西各异居。尔为背风鸟，我为涸辙鱼。 <br> 逮承云雷后，欣逢天地初。东川聊下钓，南亩试挥锄。 <br> 资税幸不及，伏腊常有储。散诞时须酒，萧条懒向书。 <br> 朽木不可雕，短翮将焉摅。故人有深契，过我蓬蒿庐。 <br> 曳裾出门迎，握手登前除。相看非旧颜，忽若形骸疏。 <br> 追道宿昔事，切切心相于。忆我少年时，携手游东渠。 <br> 梅李夹两岸，花枝何扶疏。同志亦不多，西庄有姚徐。 <br> 尝爱陶渊明，酌醴焚枯鱼。尝学公孙弘，策杖牧群猪。 <br> 追念甫如昨，奄忽成空虚。人生讵能几，岁岁常不舒。 <br> 赖有北山僧，教我以真如。使我视听遣，自觉尘累祛。 <br> 何事须筌蹄，今已得兔鱼。旧游傥多暇，同此释纷拏。",
  "poet": {
    "id": 464,
    "star": 0,
    "name": "王绩",
    "image": "http://img.gushiwen.org/authorImg/wangji.jpg",
    "desc": "王绩(约590～644)，字无功，号东皋子，绛州龙门(今山西河津)人。隋末举孝廉，除秘书正字。不乐在朝，辞疾，复授扬州六合丞。时天下大乱，弃官还故乡。唐武德中，诏以前朝官待诏门下省。贞观初，以疾罢归河渚间，躬耕东皋，自号“东皋子”。性简傲，嗜酒，能饮五斗，自作《五斗先生传》 ，撰 《酒经》 、《酒谱》 。其诗近而不浅，质而不俗，真率疏放，有旷怀高致，直追魏晋高风。律体滥觞于六朝，而成型于隋唐之际，无功实为先声。"
  },
  "tags": []
}