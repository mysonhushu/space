{
  "id": 39865,
  "star": 1,
  "name": "终南山二十韵",
  "dynasty": "唐代",
  "content": "关内平田窄，东西截杳冥。雨侵诸县黑，云破九门青。 <br> 暂看犹无暇，长栖信有灵。古苔秋渍斗，积雾夜昏萤。 <br> 怒恐撞天漏，深疑隐地形。盘根连北岳，转影落南溟。 <br> 穷穴何山出，遮蛮上国宁。残阳高照蜀，败叶远浮泾。 <br> 劚竹烟岚冻，偷湫雨雹腥。闲房僧灌顶，浴涧鹤遗翎。 <br> 梯滑危缘索，云深静唱经。放泉惊鹿睡，闻磬得人醒。 <br> 踏著神仙宅，敲开洞府扃。棋残秦士局，字缺晋公铭。 <br> 一谷势当午，孤峰耸起丁。远平丹凤阙，冷射五侯厅。 <br> 万丈冰声折，千寻树影停。望中仙岛动，行处月轮馨。 <br> 叠石移临砌，研胶泼上屏。明时献君寿，不假老人星。",
  "poet": {
    "id": 606,
    "star": 0,
    "name": "李洞",
    "desc": "李洞，字才江，人，诸王孙也。慕贾岛为诗，铸其像，事之如神。时人但诮其僻涩，而不能贵其奇峭，唯吴融称之。昭宗时不第，游蜀卒。诗三卷。 晚唐诗人李洞有一百七十余首诗歌(残句六句)流传至今,其中涉及蜀中的诗篇约有三十首,占其创作总量的六分之一,足见蜀中经历在其诗歌创作中占有的重要地位。"
  },
  "tags": []
}