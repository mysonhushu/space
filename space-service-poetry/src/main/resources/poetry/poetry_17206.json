{
  "id": 17206,
  "star": 1,
  "name": "杂言和常州李员外副使春日戏题十首",
  "dynasty": "唐代",
  "content": "随风柳絮轻，映日杏花明。无奈花深处，流莺三数声。 <br> 兰桡画舸转花塘，水映风摇路渐香。 <br> 任兴不知行近远，更怜微月照鸣榔。 <br> 檐前晓色惊双燕，户外春风舞百花。 <br> 粉署可怜闲对此，唯令碧玉泛流霞。 <br> 枕上觉，窗外晓。怯朝光，惊曙鸟。花坠露，满芳沼。 <br> 柳如丝，风袅袅。佳期远，相见少。试一望，魂杳渺。 <br> 闲庭无事，独步春辉。韶光满目，落蕊盈衣。芳树交柯， <br> 文禽并飞。婉彼君子，怅然有违。对酒不饮，横琴不挥。 <br> 不挥者何，知音诚稀。 <br> 江春好游衍，处处芳菲积。彩舫入花津，香车依柳陌。 <br> 绿杨烟袅袅，红蕊莺寂寂。如何愁思人，独与风光隔。 <br> 曙月渐到窗前，移尊更就芳筵。轻吹乍摇兰烛， <br> 春光暗入花钿。丝竹偏宜静夜，绮罗共占韶年。 <br> 不遣通宵尽醉，定知辜负风烟。 <br> 露洗百花新，帘开月照人。绿窗销暗烛，兰径扫清尘。 <br> 双燕频惊梦，三桃竞报春。相思寂不语，珠泪洒红巾。 <br> 雨歇风轻一院香，红芳绿草接东墙。 <br> 春衣试出当轩立，定被邻家暗断肠。 <br> 春风半，春光遍。柳如丝，花似霰。归心劳梦寐， <br> 远目伤游眄。可惜长安无限春，年年空向江南见。",
  "poet": {
    "id": 603,
    "star": 0,
    "name": "权德舆",
    "image": "http://img.gushiwen.org/authorImg/quandeyu.jpg",
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。"
  },
  "tags": []
}