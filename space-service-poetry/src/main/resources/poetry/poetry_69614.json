{
  "id": 69614,
  "star": 1,
  "name": "【双调】雁儿落过得胜令_自适黄花开",
  "dynasty": "元代",
  "content": "自适<br>黄花开数朵，翠竹栽些个。农桑事上熟，名利场中捋。禾黍小庄科，篱落棱鸡鹅。五亩清闲地，一枚安乐窝。行呵，官大忧愁大；藏呵，田多差役多。<br>忆别<br>殷勤红叶诗，冷淡黄花市。清江天水笺，白雁云烟字。游子去何之，无处寄新词。酒醒灯昏夜，窗寒梦觉时。寻思，谈笑十年事，嗟咨，风流两鬓丝。<br>戏题<br>喜蛛丝漫占，灵鹊声难验。秋奁妆不忺，夜烛花无艳。愁月淡窥檐，泪雨冷侵帘。冉冉香消渐，纤纤玉减尖。口店口店，念念心常玷；厌厌，渐渐病越添。<br>回省<br>身离丹凤阙，梦入黄鸡社。桔槔地面宽，傀儡排场热。名利酒吞蛇，富贵梦迷蝶。蚁阵攻城破，蜂衙报日斜。豪杰，几度花开谢，痴呆，三分春去也。",
  "poet": {
    "id": 37,
    "star": 0,
    "name": "乔吉",
    "image": "http://img.gushiwen.org/authorImg/qiaoji.jpg",
    "desc": "乔吉(1280?～1345) 元代杂剧家、散曲作家。一称乔吉甫，字梦符，号笙鹤翁，又号惺惺道人。太原人，流寓杭州。钟嗣成在《录鬼簿》中说他“美姿容，善词章，以威严自饬，人敬畏之”，又作吊词云：“平生湖海少知音，几曲宫商大用心。百年光景还争甚？空赢得，雪鬓侵，跨仙禽，路绕云深。”从中大略可见他的为人。剧作存目十一，有《杜牧之诗酒扬州梦》、《李太白匹配金钱记》、《玉箫女两世姻缘》三种传世。"
  },
  "tags": []
}