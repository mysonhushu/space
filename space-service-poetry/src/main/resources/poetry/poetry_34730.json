{
  "id": 34730,
  "star": 6,
  "name": "小游仙诗九十八首",
  "dynasty": "唐代",
  "content": "玉箫金瑟发商声，桑叶枯干海水清。 <br> 净扫蓬莱山下路，略邀王母话长生。 <br> 上元元日豁明堂，五帝望空拜玉皇。 <br> 万树琪花千圃药，心知不敢辄形相。 <br> 骑龙重过玉溪头，红叶还春碧水流。 <br> 省得壶中见天地，壶中天地不曾秋。 <br> 真王未许久从容，立在花前别甯封。 <br> 手把玉箫头不举，自愁如醉倚黄龙。 <br> 金殿无人锁绛烟，玉郎并不赏丹田。 <br> 白龙蹀躞难回跋，争下红绡碧玉鞭。 <br> 玄洲草木不知黄，甲子初开浩劫长。 <br> 无限万年年少女，手攀红树满残阳。 <br> 宫阙重重闭玉林，昆仑高辟彩云深。 <br> 黄龙掉尾引郎去，使妾月明何处寻。 <br> 风满涂山玉蕊稀，赤龙闲卧鹤东飞。 <br> 紫梨烂尽无人吃，何事韩君去不归。 <br> 武帝徒劳厌暮年，不曾清净不精专。 <br> 上元少女绝还往，满灶丹成白玉烟。 <br> 百辟朝回闭玉除，露风清宴桂花疏。 <br> 西归使者骑金虎，亸鞚垂鞭唱步虚。 <br> 南斗阑珊北斗稀，茅君夜著紫霞衣。 <br> 朝骑白鹿趁朝去，凤押笙歌逐后飞。 <br> 焚香独自上天坛，桂树风吹玉简寒。 <br> 长怕嵇康乏仙骨，与将仙籍再寻看。 <br> 冰屋朱扉晓未开，谁将金策扣琼台。 <br> 碧花红尾小仙犬，闲吠五云嗔客来。 <br> 酒酽春浓琼草齐，真公饮散醉如泥。 <br> 朱轮轧轧入云去，行到半天闻马嘶。 <br> 白石山中自有天，竹花藤叶隔溪烟。 <br> 朝来洞口围棋了，赌得青龙直几钱。 <br> 海水西飞照柏林，青云斜倚锦云深。 <br> 水风暗入古山叶，吹断步虚清磬音。 <br> 玉诏新除沈侍郎，便分茅土镇东方。 <br> 不知今夕游何处，侍从皆骑白凤凰。 <br> 洞里烟霞无歇时，洞中天地足金芝。 <br> 月明朗朗溪头树，白发老人相对棋。 <br> 饥即餐霞闷即行，一声长啸万山青。 <br> 穿花渡水来相访，珍重多才阮步兵。 <br> 东妃闲著翠霞裙，自领笙歌出五云。 <br> 清思密谈谁第一，不过邀取小茅君。 <br> 月影悠悠秋树明，露吹犀簟象床轻。 <br> 嫔妃久立帐门外，暗笑夫人推酒声。 <br> 九天天路入云长，燕使何由到上方。 <br> 玉女暗来花下立，手挼裙带问昭王。 <br> 玉皇赐妾紫衣裳，教向桃源嫁阮郎。 <br> 烂煮琼花劝君吃，恐君毛鬓暗成霜。 <br> 花底休倾绿玉卮，云中含笑向安期。 <br> 穷阳有数不知数，大似人间年少儿。 <br> 玉色雌龙金络头，真妃骑出纵闲游。 <br> 昆仑山上桃花底，一曲商歌天地秋。 <br> 偷来洞口访刘君，缓步轻抬玉线裙。 <br> 细擘桃花逐流水，更无言语倚彤云。 <br> 西汉夫人下太虚，九霞裙幅五云舆。 <br> 欲将碧字相教示，自解盘囊出素书。 <br> 天上鸡鸣海日红，青腰侍女扫朱宫。 <br> 洗花蒸叶滤清酒，待与夫人邀五翁。 <br> 汗漫真游实可奇，人间天上几人知。 <br> 周王不信长生话，空使苌弘碧泪垂。 <br> 青锦缝裳绿玉珰，满身新带五云香。 <br> 闲依碧海攀鸾驾，笑就苏君觅橘尝。 <br> 鹤不西飞龙不行，露干云破洞箫清。 <br> 少年仙子说闲事，遥隔彩云闻笑声。 <br> 洞里烟深木叶粗，乘风使者降玄都。 <br> 隔花相见遥相贺，擎出怀中赤玉符。 <br> 芝蕙芸花烂漫春，瑞香烟露湿衣巾。 <br> 玉童私地夸书札，偷写云谣暗赠人。 <br> 天上邀来不肯来，人间双鹤又空回。 <br> 秦皇汉武死何处，海畔红桑花自开。 <br> 紫羽麾幢下玉京，却邀真母入三清。 <br> 白龙久住浑相恋，斜倚祥云不肯行。 <br> 鹤叫风悲竹叶疏，谁来五岭拜云车。 <br> 人间肉马无轻步，踏破先生一卷书。 <br> 夜降西坛宴已终，花残月榭雾朦胧。 <br> 谁游八海门前过，空洞一声风雨中。 <br> 忘却教人锁后宫，还丹失尽玉壶空。 <br> 嫦娥若不偷灵药，争得长生在月中。 <br> 旸谷先生下宴时，月光初冷紫琼枝。 <br> 凄清金石揭天地，事在世间人不知。 <br> 共爱初平住九霞，焚香不出闭金华。 <br> 白羊成队难收拾，吃尽溪头巨胜花。 <br> 酒尽香残夜欲分，青童拜问紫阳君。 <br> 月光悄悄笙歌远，马影龙声归五云。 <br> 海树灵风吹彩烟，丹陵朝客欲升天。 <br> 无央公子停鸾辔，笑泥娇妃索玉鞭。 <br> 八景风回五凤车，昆仑山上看桃花。 <br> 若教使者沽春酒，须觅馀杭阿母家。 <br> 叔卿遍览九天春，不见人间故旧人。 <br> 怪得蓬莱山下水，半成沙土半成尘。 <br> 欲饮尊中云母浆，月明花里合笙簧。 <br> 更教小奈将龙去，便向金坛取阮郎。 <br> 海上桃花千树开，麻姑一去不知来。 <br> 辽东老鹤应慵惰，教探桑田便不回。 <br> 昨夜相邀宴杏坛，等闲乘醉走青鸾。 <br> 红云塞路东风紧，吹破芙蓉碧玉冠。 <br> 云鹤冥冥去不分，落花流水恨空存。 <br> 不知玉女无期信，道与留门却闭门。 <br> 采女平明受事回，暗交丹契锦囊开。 <br> 欲书密诏防人见，佯喝青虬使莫来。 <br> 太一元君昨夜过，碧云高髻绾婆娑。 <br> 手抬玉策红于火，敲断金鸾使唱歌。 <br> 碧瓦彤轩月殿开，九天花落瑞风来。 <br> 玉皇欲著红龙衮，亲唤金妃下手裁。 <br> 长房自贵解飞翻，五色云中独闭门。 <br> 看却桑田欲成海，不知还往几人存。 <br> 赤龙停步彩云飞，共道真王海上归。 <br> 千岁红桃香破鼻，玉盘盛出与金妃。 <br> 碧海灵童夜到时，徒劳相唤上琼池。 <br> 因循天子能闲事，纵与青龙不解骑。 <br> 且欲留君饮桂浆，九天无事莫推忙。 <br> 青龙举步行千里，休道蓬莱归路长。 <br> 侍女亲擎玉酒卮，满卮倾酒劝安期。 <br> 等闲相别三千岁，长忆水边分枣时。 <br> 万岁蛾眉不解愁，旋弹清瑟旋闲游。 <br> 忽闻下界笙箫曲，斜倚红鸾笑不休。 <br> 去住楼台一任风，十三天洞暗相通。 <br> 行厨侍女炊何物，满灶无烟玉炭红。 <br> 风动闲天清桂阴，水精帘箔冷沉沉。 <br> 西妃少女多春思，斜倚彤云尽日吟。 <br> 王母相留不放回，偶然沉醉卧瑶台。 <br> 凭君与向萧郎道，教著青龙取妾来。 <br> 绛节笙歌绕殿飞，紫皇欲到五云归。 <br> 细腰侍女瑶花外，争向红房报玉妃。 <br> 闻君新领八霞司，此别相逢是几时。 <br> 妾有一觥云母酒，请君终宴莫推辞。 <br> 方士飞轩驻碧霞，酒寒风冷月初斜。 <br> 不知谁唱归春曲，落尽溪头白葛花。 <br> 方朔朝来到我家，欲将灵树出丹霞。 <br> 三千年后知谁在，拟种红桃待放花。 <br> 水满桑田白日沈，冻云干霰湿重阴。 <br> 辽东归客闲相过，因话尧年雪更深。 <br> 朝回相引看红鸾，不觉风吹鹤氅偏。 <br> 好是兴来骑白鹤，文妃为伴上重天。 <br> 公子闲吟八景文，花南拜别上阳君。 <br> 金鞭遥指玉清路，龙影马嘶归五云。 <br> 一百年中是一春，不教日月辄移轮。 <br> 金鳌头上蓬莱殿，唯有人间炼骨人。 <br> 笑擎云液紫瑶觥，共请云和碧玉笙。 <br> 花下偶然吹一曲，人间因识董双成。 <br> 东皇长女没多年，从洗金芝到水边。 <br> 无事伴他棋一局，等闲输却卖花钱。 <br> 红草青林日半斜，闲乘小凤出彤霞。 <br> 略寻旧路过西国，因得冰园一尺瓜。 <br> 树下星沉月欲高，前溪水影湿龙毛。 <br> 洞天云冷玉花发，公子尽披双锦袍。 <br> 紫水风吹剑树寒，水边年少下红鸾。 <br> 未知百一穷阳数，略请先生止的看。 <br> 武皇含笑把金觥，更请霓裳一两声。 <br> 护帐宫人最年少，舞腰时挈绣裙轻。 <br> 琼树扶疏压瑞烟，玉皇朝客满花前。 <br> 东风小饮人皆醉，短尾青龙枕水眠。 <br> 彤阁钟鸣碧鹭飞，皇君催熨紫霞衣。 <br> 丹房玉女心慵甚，贪看投壶不肯归。 <br> 昆仑山上自鸡啼，羽客争升碧玉梯。 <br> 因驾五龙看较艺，白鸾功用不如妻。 <br> 沙野先生闭玉虚，焚香夜写紫微书。 <br> 供承童子闲无事，教剉琼花喂白驴。 <br> 云陇琼花满地香，碧沙红水遍朱堂。 <br> 外人欲压长生籍，拜请飞琼报玉皇。 <br> 玉洞长春风景鲜，丈人私宴就芝田。 <br> 笙歌暂向花间尽，便是人间一万年。 <br> 青童传语便须回，报道麻姑玉蕊开。 <br> 沧海成尘等闲事，且乘龙鹤看花来。 <br> 绛树彤云户半开，守花童子怪人来。 <br> 青牛卧地吃琼草，知道先生朝未回。 <br> 石洞沙溪二十年，向明杭日夜朝天。 <br> 白矾烟尽水银冷，不觉小龙床下眠。 <br> 紫微深锁敞丹轩，太帝亲谈不死门。 <br> 从此百寮俱拜后，走龙鞭虎下昆仑。 <br> 云衫玉带好威仪，三洞真人入奏时。 <br> 频着金鞭打龙角，为嗔西去上天迟。 <br> 太子真娥相领行，当天合曲玉箫清。 <br> 梨花新折东风软，犹在缑山乐笑声。 <br> 洞里月明琼树风，画帘青室影朦胧。 <br> 香残酒冷玉妃睡，不觉七真归海中。 <br> 青苑红堂压瑞云，月明闲宴九阳君。 <br> 不知昨夜谁先醉，书破明霞八幅裙。 <br> 东溟两度作尘飞，一万年来会面稀。 <br> 千树梨花百壶酒，共君论饮莫论诗。 <br> 沧海令抛即未能，且缘鸾鹤立相仍。 <br> 蔡家新妇莫嫌少，领取真珠三五升。 <br> 溪影沉沙树影清，人家皆踏五音行。 <br> 可怜三十六天路，星月满空琼草青。 <br> 北斗西风吹白榆，穆公相笑夜投壶。 <br> 花前玉女来相问，赌得青龙许赎无。 <br> 九天王母皱蛾眉，惆怅无言倚桂枝。 <br> 悔不长留穆天子，任将妻妾住瑶池。 <br> 暂随凫伯纵闲游，饮鹿因过翠水头。 <br> 宫殿寂寥人不见，碧花菱角满潭秋。 <br> 新授金书八素章，玉皇教妾主扶桑。 <br> 与君一别三千岁，却厌仙家日月长。 <br> 八海风凉水影高，上卿教制赤霜袍。 <br> 蛟丝玉线难裁割，须借玉妃金剪刀。 <br> 海上风来吹杏枝，昆仑山上看花时。 <br> 红龙锦襜黄金勒，不是元君不得骑。 <br> 绛阙夫人下北方，细环清佩响丁当。 <br> 攀花笑入春风里，偷折红桃寄阮郎。",
  "poet": {
    "id": 1097,
    "star": 0,
    "name": "曹唐",
    "image": "http://img.gushiwen.org/authorImg/caotang.jpg",
    "desc": "曹唐，唐代诗人。字尧宾。桂州（今广西桂林）人。生卒年不详。初为道士，后举进士不第。咸通(860～874)中，为使府从事。曹唐以游仙诗著称，其七律《刘晨阮肇游天台》、《织女怀牵牛》、《萧史携弄玉上升》等17首,世称\"大游仙诗\"。《唐才子传》称他\"作《大游仙诗》50篇\"，则当有遗佚。其七绝《小游仙诗九十八首》，尤为著名。"
  },
  "tags": []
}