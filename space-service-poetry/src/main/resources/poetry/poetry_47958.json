{
  "id": 47958,
  "star": 5,
  "name": "陇西行·天上何所有",
  "dynasty": "两汉",
  "content": "天上何所有，历历种白榆。<br>桂树夹道生，青龙对道隅。<br>凤凰鸣啾啾，一母将九雏。<br>顾视世间人，为乐甚独殊。<br>好妇出迎客，颜色正敷愉。<br>伸腰再拜跪，问客平安不。<br>请客北堂上，坐客毡氍毹。<br>清白各异樽，酒上正华疏。<br>酌酒持与客，客言主人持。<br>却略再拜跪，然后持一杯。<br>谈笑未及竟，左顾敕中厨。<br>促令办粗饭，慎莫使稽留。<br>废礼送客出，盈盈府中趋。<br>送客亦不远，足不过门枢。<br>娶妇得如此，齐姜亦不如。<br>健妇持门户，一胜一丈夫。",
  "poet": {
    "id": 0,
    "star": 0,
    "name": "佚名"
  },
  "tags": []
}