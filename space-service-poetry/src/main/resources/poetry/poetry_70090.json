{
  "id": 70090,
  "star": 1,
  "name": "【越调】小桃红_赠刘牙儿瓠",
  "dynasty": "元代",
  "content": "赠刘牙儿<br>瓠犀微露玉参差，偏称乌金渍。斜抵春纤记前事，试寻思。风流漫惹闲唇齿，含宫泛徵，咬文嚼字，谁敢嗑牙儿？<br>立春遣兴<br>土牛泥软润滋滋，香写宜春字。散作芳尘满街市，洒吟髭。老天也管闲公事，春风告示。梅花资次，攒到北边枝。<br>纸雁儿<br>汉宫秋信落云笺，行断鸳鸯剪。写不成书寄幽怨，镜台边。补妆羞对双金钿，清愁一点，有谁曾见，和影过远山前。<br>扇儿<br>一声谁剪楚江云，秋色轻罗衬。休写班姬六宫恨，泪成痕。半枝汗湿香生晕，蒲葵策勋，桃花风韵，凉渗小乌巾。<br>赠郭莲儿<br>锦幢罗盖水晶宫，一曲菱歌动。太液云香露华莹，醉芙蓉。鸳鸯不识凌波梦，秋房怨空，藕丝情重，粉瘦怯西风。<br>花蓝髻<br>小鬟新样斗奇绝，学绾同心结。翠织香穿逞娇劣，巧堆叠。锦筐露湿琼梳月，盛春倦也，和云低遏；忙煞梦中蝶。<br>效联珠格<br>落花飞絮隔朱帘，帘静重门掩。掩镜羞看脸儿渐女，渐女眉尖。眉尖指屈将归期念，念他抛闪。闪咱少欠，欠你病厌厌。<br>赠朱阿矫<br>郁金香染海棠丝，云腻宫鸦翅。翠靥眉儿画心字，喜孜孜。司空休作寻常事，樽前但得，身边伏侍，谁敢想那些儿。<br>闺思<br>日高犹自睡沉沉，梦绕鸳鸯枕。不成闲愁厮拘禁，恋香衾。东风落尽西园锦，知他为甚，情怀陡恁，懒却惜花心。<br>春闺怨<br>玉楼风飐杏花衫，娇怯春寒赚。酒病十朝九朝嵌，瘦岩岩。愁浓难补眉儿淡，香消翠减，雨昏烟暗，芳草遍江南。<br>中秋怀约<br>桂花风雨较凉些，愁字儿难藏厌。一片秋声战梧叶，苦离别。幸然不见团圆月，多应那人，相思今夜，明日敢来也。<br>楚仪来因戏赠之<br>碧梧月冷凤凰枝，空守风流志。楚雨湘云总心事，许多时。口儿里不道个胡伦字。殷勤谢伊，虽无传示，来探了两遭儿。<br>别楚仪<br>一樽别酒断肠词，难说心间事。行李匆匆怎酬志？自寻思，从今别却文章士。至如小子，十分不是，好处也想些儿。<br>绍兴于侯索赋<br>昼长无事簿书闲，未午衙先散。一郡居民二十万。报平安，秋粮夏税咄嗟儿办。执花纹象简，凭琴堂书案，日日看青山。<br>孙氏壁间画竹<br>月分云影过邻东，半壁秋声动。露粟枝柔怯栖凤，玉玲珑，不堪岁暮关情重。空谷乍寒，美人无梦，翠袖倚西风。<br>点鞋枝<br>研台香蘸翠条尖，圈落玄花点，云风吴绫粉生焰。配霜缣，月牙脱出宫莲渐女。虽然草木，不堪憔悴，陪伴玉纤纤。<br>晓妆<br>绀云分翠拢香丝，玉线界宫鸦翅。露冷蔷薇晓初试，淡匀脂。金篦腻点兰烟纸，含娇意思。殢人须是，亲手画眉儿。<br>桂花<br>一枝丹桂倚西风，扇影天香动。醉里清虚广寒梦，月明中。紫金粟炼朱砂汞，绿衣衬榜，黄麻供奉，不似状元红。<br>指镯<br>紫金铢钿巧镯儿，悭称无名指。花信今春几番至？见郎时，窗前携手知心事。行云拘束，暖香消瘦，璁褪玉愁枝。<br>僧房以太湖石支足<br>海棠花影月明前，约那人相见，掩雨遮云忒方便。最堪怜，阶前堆垛从踏践。央及杨翦，急差军健，运入丽春园。",
  "poet": {
    "id": 37,
    "star": 0,
    "name": "乔吉",
    "image": "http://img.gushiwen.org/authorImg/qiaoji.jpg",
    "desc": "乔吉(1280?～1345) 元代杂剧家、散曲作家。一称乔吉甫，字梦符，号笙鹤翁，又号惺惺道人。太原人，流寓杭州。钟嗣成在《录鬼簿》中说他“美姿容，善词章，以威严自饬，人敬畏之”，又作吊词云：“平生湖海少知音，几曲宫商大用心。百年光景还争甚？空赢得，雪鬓侵，跨仙禽，路绕云深。”从中大略可见他的为人。剧作存目十一，有《杜牧之诗酒扬州梦》、《李太白匹配金钱记》、《玉箫女两世姻缘》三种传世。"
  },
  "tags": []
}