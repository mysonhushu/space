{
  "id": 64775,
  "star": 2,
  "name": "满庭芳（寓向仲德宿云轩几两月归南艳、道中寄）",
  "dynasty": "宋代",
  "content": "手染橙芗，杯摇烛影，夜阑人意醺酣。故人惜别，却酒更清谈。只合相从老矣，知何事、还着征衫。流年晚，长途匹马，奔走亦何堪。 <br> 江潭。摇落后，云嘘绝壁，雪舞空岩。念行人归鬓，今已毵毵。往事真成梦里，十年恨、江北江南。休凝伫，霜风卷地，寒日又西衔。 ",
  "poet": {
    "id": 2468,
    "star": 0,
    "name": "蔡楠",
    "desc": "蔡楠（？？～1170）字坚老，号云壑，南城（现属江西）人。生年不详，卒于宋孝宗乾道六年。工诗词，吕本中等常与之唱和。官宜春别驾。著有云壑隐居集三卷，词有浩歌集一卷，《文献通考》传于世。"
  },
  "tags": []
}