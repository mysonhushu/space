{
  "id": 52767,
  "star": 1,
  "name": "绿头鸭（次韵陈季明）",
  "dynasty": "宋代",
  "content": "爱家山。坐来心与云闲。念平生、功名有志，暮年多病知难。眷簪缨、未容引去，奈猿鹤、久已催还。松菊关情，莼鲈引兴，昔人高韵照尘寰。细追想，山林钟鼎，从古罕兼全。归来好，皇恩赐可，拂袖欣然。 <br> 望西清、犹叨法从，梦魂宁隔台躔。莳七松、便为小隐，开三径、且乐余年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。",
  "poet": {
    "id": 1717,
    "star": 0,
    "name": "张纲",
    "image": "http://img.gushiwen.org/authorImg/zhanggang.jpg",
    "desc": "张纲(1083年———1166年)，宋代词人，字彦正，号华阳老人，润州丹阳（今金坛薛埠）人。他为官44年，“以直行己，以正立朝，以静退高”作为座右铭，天下人称其不负所言，被民众颂为“清官”典范。"
  },
  "tags": []
}