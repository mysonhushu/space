{
  "id": 39169,
  "star": 1,
  "name": "尚书荣拜恩命夤疾中辄课恶诗二首以申攀赞",
  "dynasty": "唐代",
  "content": "明公家凿凤凰池，弱冠封侯四海推。富贵有期天授早， <br> 关河多难敕来迟。昴星人杰当王佐，黄石仙翁识帝师。 <br> 昨日诏书犹漏缺，未言商也最能诗。 <br> 东郊迎入紫泥封，此日天仙下九重。三五月明临阚泽， <br> 百千人众看王恭。旗傍绿树遥分影，马蹋浮云不见踪。 <br> 借问乘轺何处客，相庭雄幕卷芙蓉。",
  "poet": {
    "id": 925,
    "star": 0,
    "name": "徐夤",
    "image": "http://img.gushiwen.org/authorImg/xuyi.jpg",
    "desc": "徐夤：字昭梦，福建莆田人。登乾宁进士第，授秘书省正字。依王审知，礼待简略，遂拂衣去，归隐延寿溪（现留于绶溪公园，系莆田二十四景之一）。著有《探龙》、《钓矶》二集，诗二百六十五首。"
  },
  "tags": []
}