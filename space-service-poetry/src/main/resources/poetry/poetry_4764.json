{
  "id": 4764,
  "star": 1,
  "name": "和元舍人万顷临池玩月戏为新体",
  "dynasty": "唐代",
  "content": "春风摇碧树，秋雾卷丹台。复有相宜夕，池清月正开。 <br> 玉流含吹动，金魄度云来。熠爚光如沸，翩翾景若摧。 <br> 半环投积草，碎璧聚流杯。夜久平无焕，天晴皎未隤. <br> 镜将池作匣，珠以岸为胎。有美司言暇，高兴独悠哉。 <br> 挥翰初难拟，飞名岂易陪。夜光殊在握，了了见沉灰。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}