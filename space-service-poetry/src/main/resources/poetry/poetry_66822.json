{
  "id": 66822,
  "star": 4,
  "name": "括临江仙",
  "dynasty": "宋代",
  "content": "须信乾坤如逆旅，都来一梦浮生。夜游秉烛尽欢情。阳春烟景媚，乐事史来并。 <br> 座上群公皆俊秀，高谈幽赏俱清。飞觞醉月莫辞频。休论金谷罚，七步看诗成。 <br> 李白清平调辞：开元中，禁中初重木芍药，即今牡丹也。得四本：红、紫、浅红通白者，上移植于沉香亭前。花方繁开，上乘照夜车，太真妃以步辇从。诏选梨园弟子，得乐一十六色。李龟年以歌擅一时，手持檀版，将欲歌。上曰：赏名花，对妃子，焉用旧乐：命以金花笺宣赐翰林供奉李白立进清平调辞三章。白承诏旨，宿酲犹未解，援笔赋之： <br> 云想衣裳花想容。春风拂槛露花浓。若非群玉山头见，会向瑶台月下逢。 <br> 一枝红艳露凝香。云雨巫山枉断肠。借问汉宫谁得似，可怜飞燕舞红妆。 <br> 名花倾国两相欢。长得君王带笑看。解释春风无限恨，沉香亭北倚兰干。 <br> 辞进，促龟年歌之。太真妃持颇黎七宝杯，酌西凉州蒲萄酒，笑领歌辞，意甚厚。饮罢，敛绣巾重拜。上自是顾李白尤异于诸学士云。",
  "poet": {
    "id": 3150,
    "star": 0,
    "name": "林正大",
    "desc": "林正大（约1200年前后在世），宋代词人。字敬之，号随庵，生卒年均不详，约宋宁宗庆元前后在世。开禧中（1206年）为严州学官。其好以前人诗文，檃栝其意，制为杂曲，因此被称为宋代最为“专业”的檃栝词人。传世作品有《风雅遗音》二卷，共计四十一首词。"
  },
  "tags": []
}