{
  "id": 54962,
  "star": 1,
  "name": "念奴娇（次韵施德初席上）",
  "dynasty": "宋代",
  "content": "丽谯春晚，望东南千里，湖山佳色。画戟门前清似水，时节初过灯夕。封井年登，京华日近，每报平安驿。满城花柳，正须千骑寻觅。 <br> 忆我年少追游，叨兔园客右，多惭英识。今日怀人无限意，老泪尊前重滴。赋咏空传，雄豪谁在，鬓点吴霜白。招呼一醉，幸公时慰愁寂。",
  "poet": {
    "id": 0,
    "star": 0,
    "name": "毛幵"
  },
  "tags": []
}