{
  "id": 66514,
  "star": 3,
  "name": "莺啼序",
  "dynasty": "宋代",
  "content": "屈原九歌东皇太一，春之神也。其词凄惋，含意无穷。略采其意，以度春曲。 <br> 青旂报春来了，玉鳞鳞风旎。陈瑶席、新奏琳琅，窈窕来荐嘉祉。桂酒洗琼芳，丽景晖晖，日夜催红紫。湛青阳新沐，人声澹荡花里。 <br> 光汛崇兰，坼遍桃李，把深心料理。共携手、蘅室兰房，奈何新恨如此。对佳时、芳情脉脉，眉黛蹙、羞搴琼珥。折微馨、聊寄相思，莫愁如水。 <br> 青苹再转，淑思菲菲，春又过半矣。细雨湿香尘，未晓又止。莫教一鴂无聊，群芳亹亹。伤情漠漠，泪痕轻洗。曲琼桂帐流苏暖，望美人、又是论千里。佳期杳缈，香风不肯为媒，可堪玩此芳芷。春今渐歇，不忍零花，犹恋馀绮。度美曲、造新声，乐莫乐此新知。思美人兮，有花同倚。年华做了，功成如委。天时相代何日已。怅春功、非与他时比。殷勤举酒酬春，春若能留，□还亦喜。",
  "poet": {
    "id": 2419,
    "star": 0,
    "name": "高似孙",
    "image": "http://img.gushiwen.org/authorImg/gaosisun.jpg",
    "desc": "高似孙(1158—1231)，字续古，号疏寮，鄞县（今浙江宁波）人（清康熙《鄞县志》卷一○），一说馀姚（今属浙江）人（清光绪《馀姚县志》卷二四）。孝宗淳熙十一年（一一八四）进士，调会稽县主簿，历任校书郎，出知徽州，迁守处州。宁宗庆元六年（一二○○）通判徽州，嘉定十七年（一二二四）为著作佐郎。理宗宝庆元年（一二二五）知处州。晚家于越，为嵊令史安之作《剡录》。有《疏寮小集》、《剡录》、《子略》、《蟹略》、《骚略》、《纬略》等。事见《南宋馆阁续录》卷八、《宋史翼》卷二九。"
  },
  "tags": []
}