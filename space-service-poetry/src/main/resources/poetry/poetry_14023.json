{
  "id": 14023,
  "star": 1,
  "name": "元日喜闻大礼寄上翰林四学士中书六舍人二十韵",
  "dynasty": "唐代",
  "content": "有事郊坛毕，无私日月临。岁华春更早，天瑞雪犹深。 <br> 玉辇回时令，金门降德音。翰飞鸳别侣，丛植桂为林。 <br> 粉泽资鸿笔，薰和本素琴。礼成戎器下，恩彻鬼方沈。 <br> 麟爵来称纪，官师退绝箴。道风黄阁静，祥景紫垣阴。 <br> 寿酒朝时献，农书夜直寻。国香煴翠幄，庭燎赩红衾。 <br> 汉魏文章盛，尧汤雨露霃。密辞投水石，精义出沙金。 <br> 宸扆亲唯敬，钧衡近匪侵。疾驱千里骏，清唳九霄禽。 <br> 庆赐迎新服，斋庄弃旧簪。忽思班女怨，遥听越人吟。 <br> 末路甘贫病，流年苦滞淫。梦中青琐闼，归处碧山岑。 <br> 窃抃闻韶濩，观光想韎任。大哉环海晏，不算子牟心。",
  "poet": {
    "id": 2265,
    "star": 0,
    "name": "窦牟",
    "desc": "窦牟（749－822）字贻周，扶风平陵（今陕西咸阳）人。贞元进士，历任留守判官。尚书都官郎中，泽州刺史，终国子司业。历河阳、昭义从事，检校水部郎中，赐绯，再为留守判官。入为都官郎中，出为泽州刺史，入为国子祭酒。长庆二年卒，时年七十四。子周余，大中年秘书监。"
  },
  "tags": []
}