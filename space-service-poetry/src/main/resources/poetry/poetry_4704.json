{
  "id": 4704,
  "star": 5,
  "name": "杂诗三首（一本连前春闺作杂诗四首）",
  "dynasty": "唐代",
  "content": "落叶惊秋妇，高砧促暝机。蜘蛛寻月度，萤火傍人飞。 <br> 清镜红埃入，孤灯绿焰微。怨啼能至晓，独自懒缝衣。 <br> 妾家临渭北，春梦著辽西。何苦朝鲜郡，年年事鼓鼙。 <br> 燕来红壁语，莺向绿窗啼。为许长相忆，阑干玉箸齐。 <br> 闻道黄龙戍，频年不解兵。可怜闺里月，长在汉家营。 <br> 少妇今春意，良人昨夜情。谁能将旗鼓，一为取龙城。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}