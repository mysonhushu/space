{
  "id": 63888,
  "star": 1,
  "name": "贺新郎（寿陈新渌）",
  "dynasty": "宋代",
  "content": "寿酒浮萸菊。记年年、重阳嘉节，开尊华屋。绿鬓朱颜春不改，彼美人兮如玉。有锦绣、珠玑满腹户外红尘飞不到，受人间、倒大清闲福。数花甲，才八六。 <br> 十分秋色呈新绿。一簇儿、池馆亭台，左梅右竹。柳下系船花下饮，不减西园金谷。更橘外、安排棋局。独立小桥明月夜，唤莺莺、低唱双飞曲。有子也，万事足。",
  "poet": {
    "id": 0,
    "star": 0,
    "name": "赵必{王象}"
  },
  "tags": []
}