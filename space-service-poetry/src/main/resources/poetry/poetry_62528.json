{
  "id": 62528,
  "star": 1,
  "name": "一萼红（寄弁阳翁）",
  "dynasty": "宋代",
  "content": "过蔷薇。正风暄云淡，春去未多时。古岸停桡，单衣试酒，满眼芳草斜晖。故人老、经年赋别，灯晕里、相对夜何其。泛剡清愁，买花芳事，一卷新诗。流水孤帆渐远，想家山猿鹤，喜见重归。北阜寻幽，青津问钓，多情杨柳依依。最难忘、吟边旧雨，数菖蒲、花老是来期。几夕相思梦蝶，飞绕苹溪。",
  "poet": {
    "id": 1471,
    "star": 0,
    "name": "李彭老",
    "desc": "李彭老（约公元1258年前后在世）字商隐（词综作字周隐，此从绝妙好词），号筼房，里居及生卒年均不详，约宋理宗宝佑末前后在世。淳佑中，官沿江制置司属官。工词，与周密、吴文英等相唱酬。尝纳妾，吴文英作绛都春词以贺。彭老所作词，周密绝妙好词采录不少，与弟李莱老同为宋遗民词社中重要作家，合有《龟溪二隐词》。"
  },
  "tags": []
}