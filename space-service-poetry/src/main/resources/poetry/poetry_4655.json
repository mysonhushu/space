{
  "id": 4655,
  "star": 5,
  "name": "同工部李侍郎適访司马子微",
  "dynasty": "唐代",
  "content": "紫微降天仙，丹地投云藻。上言华顶事，中问长生道。 <br> 华顶居最高，大壑朝阳早。长生术何妙，童颜后天老。 <br> 清晨朝凤京，静夜思鸿宝。凭崖饮蕙气，过涧摘灵草。 <br> 人非冢已荒，海变田应燥。昔尝游此郡，三霜弄溟岛。 <br> 绪言霞上开，机事尘外扫。顷来迫世务，清旷未云保。 <br> 崎岖待漏恩，怵惕司言造。轩皇重斋拜，汉武爱祈祷。 <br> 顺风怀崆峒，承露在丰镐。泠然委轻驭，复得散幽抱。 <br> 柱下留伯阳，储闱登四皓。闻有参同契，何时一探讨。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}