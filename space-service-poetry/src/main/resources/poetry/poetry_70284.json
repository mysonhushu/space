{
  "id": 70284,
  "star": 2,
  "name": "【双调】水仙子_雪夜一天云",
  "dynasty": "元代",
  "content": "雪夜<br>一天云暗玉楼台，万顷光摇银世界。卷帘初见阑干外，似梅花满树开，想幽人冻守书斋。孙康朱颜变，袁安绿鬓改，看青山一夜头白。<br>别情<br>紫鸾箫吹彻凤凰鸣，金缕词歌水调声。饯行诗诉不尽临岐兴，唱《阳关》忍泪听，笑谈间席上风生。杨柳堤边怨，河梁别后情，再和谁步月闲行？<br>贺文卿觱篥<br>薛阳霜夜楚江秋，太乙西风莲叶舟。贺郎近日都参透，占中原第一流，尽压绝前代箜篌。起赤壁矶边恨，感铜驼陌上愁，名满皇州。<br>燕山话别<br>满斟芳醑别长亭，相送王孙出上京。玉骢且莫敲金镫，听阳关第四声，临岐执手论情。千古思前训，一心怀志诚，休担阁半纸功名。<br>咏竹<br>贞姿不受雪霜侵，直节亭亭易见心。渭川风雨清吟枕，花开时有凤寻，文湖州是个知音。春日临风醉，秋宵对月吟，舞闲阶碎影筛金。<br>赠刘圣奴搊筝<br>蛾眉扫黛鬓堆蝉，凤髻盘鸦脸衬莲。粉香初拭银筝面，把鸾胶整旧弦，玳筵前两件儿依然。崔怀宝酬了心愿，薛琼琼得了赦免，旧风流尚在樽前。",
  "poet": {
    "id": 2942,
    "star": 0,
    "name": "马谦斋",
    "desc": "马谦斋，[元]（约公元一三一七年前后在世）名、字、里、生卒年及生平均不详，约元仁宗延佑中前后在世。与张可久同时，且相识。工散曲，太平乐府等曲选集中所收颇多。张可久有《天净沙·马谦斋园亭》,曾在大都（今北京）作过官，辞官后归隐，有人说他后来隐居杭州。现存小令十七首"
  },
  "tags": []
}