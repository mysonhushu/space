{
  "id": 46952,
  "star": 1,
  "name": "主人司空后亭牡丹",
  "dynasty": "唐代",
  "content": "佳卉挺芳辰，夭容乃绝伦。望开从隔岁，愁过即无春。 <br> 体物真英气，馀花似庶人。蜂攒知眷恋，鸟语亦殷勤。 <br> 况在豪华地，宁同里巷尘。酷怜应丧德，多赏奈怡神。 <br> 忌秽栽时土，尝甜折处津。绕行那识倦，围坐岂辞频。 <br> 入梦殊巫峡，临池胜洛滨。乐喧丝杂竹，露渍卯连寅。 <br> 饮兴尤思满，吟情自合新。怕风惟怯夜，忧雨不经旬。 <br> 栏槛为良援，亭台是四邻。虽非能伐性，争免碍还淳。 <br> 斗艳何惭蜀，矜繁未让秦。私心期一日，许近看逡巡。",
  "poet": {
    "id": 1885,
    "star": 0,
    "name": "孙鲂",
    "desc": "孙鲂（940年前后在世），字伯鱼，江西乐安（全唐诗作南昌）人，为五代南唐著名诗人。"
  },
  "tags": []
}