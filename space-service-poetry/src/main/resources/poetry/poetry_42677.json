{
  "id": 42677,
  "star": 1,
  "name": "狱中书情上使君（长文为强暴所诬系狱，献诗雪冤）",
  "dynasty": "唐代",
  "content": "妾家本住鄱阳曲，一片贞心比孤竹。当年二八盛容仪。 <br> 红笺草隶恰如飞。尽日闲窗刺绣坐，有时极浦采莲归。 <br> 谁道居贫守都邑，幽闺寂寞无人识。海燕朝归衾枕寒， <br> 山花夜落阶墀湿。强暴之男何所为，手持白刃向帘帏。 <br> 一命任从刀下死，千金岂受暗中欺。我心匪石情难转， <br> 志夺秋霜意不移。血溅罗衣终不恨，疮黏锦袖亦何辞。 <br> 县僚曾未知情绪，即便教人絷囹圄。朱唇滴沥独衔冤， <br> 玉箸阑干叹非所。十月寒更堪思人，一闻击柝一伤神。 <br> 高髻不梳云已散，蛾眉罢扫月仍新。三尺严章难可越， <br> 百年心事向谁说。但看洗雪出圜扉，始信白圭无玷缺。",
  "poet": {
    "id": 2402,
    "star": 0,
    "name": "程长文",
    "desc": "程长文，唐代女诗人，生卒年不详，鄱阳（今江西省鄱阳县）人。因丈夫离家求取功名，有歹徒强暴不成而遭诬陷下狱。她在狱中日夜写诗鸣冤，终被昭雪出狱。今存诗三首。"
  },
  "tags": []
}