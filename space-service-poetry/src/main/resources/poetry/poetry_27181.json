{
  "id": 27181,
  "star": 2,
  "name": "和刘补阙秋园寓兴之什十首",
  "dynasty": "唐代",
  "content": "闲园清气满，新兴日堪追。隔水蝉鸣后，当檐雁过时。 <br> 雨馀槐穟重，霜近药苗衰。不以朝簪贵，多将野客期。 <br> 谁言高静意，不异在衡茅。竹冷人离洞，天晴鹤出巢。 <br> 深篱藏白菌，荒蔓露青匏。几见中宵月，清光坠树梢。 <br> 逍遥人事外，杖屦入杉萝。草色寒犹在，虫声晚渐多。 <br> 静逢山鸟下，幽称野僧过。几许新开菊，闲从落叶和。 <br> 留情清景宴，朝罢有馀闲。蝶散红兰外，萤飞白露间。 <br> 墙高微见寺，林静远分山。吟足期相访，残阳自掩关。 <br> 深斋尝独处，讵肯厌秋声。翠筱寒愈静，孤花晚更明。 <br> 每因逢石坐，多见抱书行。入夜听疏杵，遥知耿此情。 <br> 苍翠经宵在，园庐景自深。风凄欲去燕，月思向来砧。 <br> 碧石当莎径，寒烟冒竹林。杯瓢闲寄咏，清绝是知音。 <br> 门巷唯苔藓，谁言不称贫。台闲人下晚，果熟鸟来频。 <br> 石脉潜通井，松枝静离尘。残蔬得晴后，又见一番新。 <br> 卷帘天色静，近濑觉衣单。蕉叶犹停翠，桐阴已爽寒。 <br> 云从高处望，琴爱静时弹。正去重阳近，吟秋意未阑。 <br> 竹径通邻圃，清深称独游。虫丝交影细，藤子坠声幽。 <br> 积润苔纹厚，迎寒荠叶稠。闲来寻古画，未废执茶瓯。 <br> 风物已萧飒，晚烟生霁容。斜分紫陌树，远隔翠微钟。 <br> 宿客论文静，闲灯落烬重。无穷林下意，真得古人风。",
  "poet": {
    "id": 350,
    "star": 0,
    "name": "朱庆馀",
    "image": "http://img.gushiwen.org/authorImg/zhuqingyu.jpg",
    "desc": "朱庆馀，生卒年不详，名可久，以字行。越州（今浙江绍兴）人，宝历二年（826）进士，官至秘书省校书郎，见《唐诗纪事》卷四六、《唐才子传》卷六，《全唐诗》存其诗两卷。曾作《闺意献张水部》作为参加进士考试的“通榜”，增加中进士的机会。据说张籍读后大为赞赏，写诗回答他说：“越女新装出镜心，自知明艳更沉吟。 齐纨未足时人贵，一曲菱歌值万金。”于是朱庆馀声名大震。"
  },
  "tags": []
}