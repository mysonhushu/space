{
  "id": 63809,
  "star": 1,
  "name": "绮罗香（前题）",
  "dynasty": "宋代",
  "content": "夜滴研朱，晨妆试酒，寒树偷分春艳。赋冷吴江，一片试霜犹浅。惊汉殿、绛点初凝，认隋苑、彩枝重翦。问仙丹，炼熟何迟，少年色换已秋晚。 <br> 疏枝频撼暮雨，消得西风几度，舞衣吹断。绿水荒沟，终是赋情人远。空一似、零落桃花，又等闲、误他刘阮。且留取，闲写幽情，石阑三四片。",
  "poet": {
    "id": 421,
    "star": 0,
    "name": "王沂孙",
    "image": "http://img.gushiwen.org/authorImg/wangyisun.jpg",
    "desc": "王沂孙，字圣与，号碧山、中仙、玉笥山人。会稽（今浙江绍兴）人，年辈大约与张炎相仿，入元后曾任庆元路学正。有《花外集》，又名《碧山乐府》。"
  },
  "tags": []
}