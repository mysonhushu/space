{
  "id": 5005,
  "star": 1,
  "name": "奉和圣制送张说上集贤学士赐宴（赋得西字）",
  "dynasty": "唐代",
  "content": "广庭临璧沼，多士侍金闺。英宰文儒叶，明君日月齐。 <br> 集贤光首拜，改殿发新题。早夏初移律，馀花尚拂溪。 <br> 壶觞接云上，经术引关西。圣德鸿名远，将陪玉检泥。",
  "poet": {
    "id": 3116,
    "star": 0,
    "name": "韦抗",
    "desc": "韦抗，韦安石从父兄子，京兆万年人。弱冠举明经，累转吏部郎中，以清谨著称。景云初，为永昌令，不务威刑而政令肃一。都辇繁剧，前后为政，宽猛得中，无如抗者。十四年卒。抗历职以清俭自守，不务产业，及终，丧事殆不能给。玄宗闻其贫，特令给灵舆，递送还乡。赠太子少傅，谥曰贞。抗为京畿按察使时，举奉天尉梁升卿、新丰尉王倕、金城尉王冰、华原尉王焘为判官及度支使，其后升卿等皆名位通显，时人以抗有知人之鉴。"
  },
  "tags": []
}