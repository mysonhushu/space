{
  "id": 57514,
  "star": 53,
  "name": "贺新郎",
  "dynasty": "宋代",
  "content": "具能歌张仲宗目尽青天等句，音韵洪畅，听之慨然。戏用仲宗韵呈张君量府判 <br> 薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。 <br> 梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。",
  "poet": {
    "id": 541,
    "star": 0,
    "name": "杨冠卿",
    "desc": "杨冠卿（1138-？）南宋诗人，字梦锡，江陵（今属湖北）人，举进士，为九江戎司掾，又尝知广州，以事罢。晚寓临安。闭门不出，与姜夔等相倡和。冠卿才华清俊，四六尤流丽浑雅，淳熙十四年（1187），编有《群公词选》三卷（已佚），自序曰：“余漂流困踬，久客诸侯间……时有所撄拂，则取酒独酌，浩歌数阕，怡然自适，似不觉天壤之大，穷通之为殊途也。”著有《客亭类稿》十五卷。《彊村丛书》辑有《客亭乐府》一卷。《四库总目》传于世。"
  },
  "tags": []
}