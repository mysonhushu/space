{
  "id": 3873,
  "star": 1,
  "name": "比干墓",
  "dynasty": "唐代",
  "content": "大位天下宝，维贤国之镇。殷道微而在，受辛纂颓胤。 <br> 山鸣鬼又哭，地裂川亦震。媟黩皆佞谀，虔刘尽英隽。 <br> 孤卿帝叔父，特进贞而顺。玉床逾皓洁，铜柱方歊焮. <br> 奉国历三朝，观窍明一瞬。季代猖狂主，蓄怒提白刃。 <br> 之子弥忠谠，愤然更勇进。抚膺誓陨越，知死故不吝。 <br> 已矣竟剖心，哲妇亦同殉。骊龙暴双骨，太岳摧孤仞。 <br> 周发次商郊，冤骸悲莫殣。锋剑剿遗孽，报复一何迅。 <br> 驻罕歌淑灵，命徒封旅榇。自尔衔幽酷，于嗟流景骏。 <br> 丘坟被宿莽，坛戺缘飞磷。贞观戒北征，维皇念忠信。 <br> 荒坟护草木，刻桷吹煨烬。代远恩更崇，身颓名益振。 <br> 帝词书乐石，国馔罗芳衅。伟哉烈士图，奇英千古徇。",
  "poet": {
    "id": 516,
    "star": 0,
    "name": "徐彦伯",
    "desc": "徐彦伯（？—714），名洪，以字行，兖州瑕丘人。七岁能为文，对策高第。调永寿尉，蒲州司兵参军。时司户韦暠善判，司士李亘工书，而彦伯属辞，称河东三绝。屡迁给事中，预修《三教珠英》。由宗正卿出为齐州刺史，移蒲州，擢修文馆学士、工部侍郎，历太子宾客卒。"
  },
  "tags": []
}