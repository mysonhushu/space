{
  "id": 8076,
  "star": 1,
  "name": "感时留别从兄徐王延年、从弟延陵",
  "dynasty": "唐代",
  "content": "天籁何参差，噫然大块吹。玄元包橐籥，紫气何逶迤。 <br> 七叶运皇化，千龄光本支。仙风生指树，大雅歌螽斯。 <br> 诸王若鸾虬，肃穆列藩维。哲兄锡茅土，圣代罗荣滋。 <br> 九卿领徐方，七步继陈思。伊昔全盛日，雄豪动京师。 <br> 冠剑朝凤阙，楼船侍龙池。鼓钟出朱邸，金翠照丹墀。 <br> 君王一顾盼，选色献蛾眉。列戟十八年，未曾辄迁移。 <br> 大臣小喑呜，谪窜天南垂。长沙不足舞，贝锦且成诗。 <br> 佐郡浙江西，病闲绝驱驰。阶轩日苔藓，鸟雀噪檐帷。 <br> 时乘平肩舆，出入畏人知。北宅聊偃憩，欢愉恤茕嫠。 <br> 羞言梁苑地，烜赫耀旌旗。兄弟八九人，吴秦各分离。 <br> 大贤达机兆，岂独虑安危。小子谢麟阁，雁行忝肩随。 <br> 令弟字延陵，凤毛出天姿。清英神仙骨，芬馥茝兰蕤。 <br> 梦得春草句，将非惠连谁。深心紫河车，与我特相宜。 <br> 金膏犹罔象，玉液尚磷缁。伏枕寄宾馆，宛同清漳湄。 <br> 药物多见馈，珍羞亦兼之。谁道溟渤深，犹言浅恩慈。 <br> 鸣蝉游子意，促织念归期。骄阳何太赫，海水烁龙龟。 <br> 百川尽凋枯，舟楫阁中逵。策马摇凉月，通宵出郊圻。 <br> 泣别目眷眷，伤心步迟迟。愿言保明德，王室伫清夷。 <br> 掺袂何所道，援毫投此辞。",
  "poet": {
    "id": 247,
    "star": 0,
    "name": "李白",
    "image": "http://img.gushiwen.org/authorImg/libai.jpg",
    "desc": "李白（701年－762年），字太白，号青莲居士，唐朝浪漫主义诗人，被后人誉为“诗仙”。祖籍陇西成纪(待考)，出生于西域碎叶城，4岁再随父迁至剑南道绵州。李白存世诗文千余篇，有《李太白集》传世。762年病逝，享年61岁。其墓在今安徽当涂，四川江油、湖北安陆有纪念馆。"
  },
  "tags": []
}