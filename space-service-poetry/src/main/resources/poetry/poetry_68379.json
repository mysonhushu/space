{
  "id": 68379,
  "star": 4,
  "name": "摸鱼儿",
  "dynasty": "宋代",
  "content": "对西风、鬓摇烟碧，参差前事流水。紫丝罗带鸳鸯结。的的镜盟钗誓。浑不记、漫手织回文，几度欲心碎。安花著蒂。奈雨覆云翻，情宽分窄，石上玉簪脆。 <br> 朱楼外。愁压空云欲坠。月痕犹照无寐。阴晴也只随天意。枉子玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。",
  "poet": {
    "id": 1538,
    "star": 0,
    "name": "朱嗣发",
    "desc": "字士荣，号雪崖，其祖先当建炎、绍兴之际，避兵乌程常乐乡（今浙江湖州）。宋亡前，专志奉亲，宋亡后，举充提学学官，不受。隐士。《阳春白雪》卷八录其词一首。"
  },
  "tags": []
}