{
  "id": 12467,
  "star": 1,
  "name": "客舍月下对酒，醉后寄毕四耀",
  "dynasty": "唐代",
  "content": "乡路风雪深，生事忧患迫。天长波澜广，高举无六翮。 <br> 独立寒夜移，幽境思弥积。霜月照胆净，银河入檐白。 <br> 沽酒聊自劳，开樽坐檐隙。主人奏丝桐，能使高兴剧。 <br> 清机暂无累，献酢更络绎。慷慨葛天歌，愔愔广陵陌。 <br> 既醉万事遗，耳热心亦适。视身兀如泥，瞪目傲今昔。 <br> 故人间城阙，音信两脉脉。别时前盟在，寸景莫自掷。 <br> 心与白日斗，十无一满百。寓形薪火内，甘作天地客。 <br> 与物无亲疏，斗酒胜竹帛。何必用自苦，将贻古贤责。",
  "poet": {
    "id": 1657,
    "star": 0,
    "name": "独孤及",
    "image": "http://img.gushiwen.org/authorImg/duguji.jpg",
    "desc": "独孤及（725～777），唐朝散文家，字至之，河南洛阳人，天宝末，以道举高第，补华阴尉。代宗召为左拾遗，俄改太常博士。迁礼部员外郎，历濠、舒二州刺史，以治课加检校司封郎中，赐金紫。徙常州，卒谥曰宪。集三十卷，内诗三卷，今编诗二卷。"
  },
  "tags": []
}