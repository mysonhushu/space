{
  "id": 62564,
  "star": 1,
  "name": "前调（叠前韵）",
  "dynasty": "宋代",
  "content": "见春来、又将春尽，狂风那更痴雨。一番芳径催人老，回首绿杨飘絮。欢会处。有小小池亭，止欠妙歌舞。光阴梭度。对草木幽姿，候禽雅奏，客至未应去。 <br> 十年里，冷落翟公庭户。朋来草草樽俎。投闲赢得浮生乐，肯羡油幢绣斧。春几许。任洛谱名葩，留宴耆英侣。浮荣竞取。纵带玉围腰，印金系肘，争似莺花主。",
  "poet": {
    "id": 2281,
    "star": 0,
    "name": "卫宗武",
    "desc": "卫宗武约公元？年至一二八九年字洪父，（一作淇父）自号九山，嘉兴华亭人。生年不详，卒于元世祖至元二十六年。淳佑间历官尚书郎，出知常州。罢官闲居三十余载，以诗丈自娱。宋亡，不仕。宗武著有《秋声集》八卷，《国史经籍志》传于世。诗文气韵冲澹，有萧然自得之趣。"
  },
  "tags": []
}