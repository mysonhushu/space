{
  "id": 24521,
  "star": 1,
  "name": "池州夫子庙麟台",
  "dynasty": "唐代",
  "content": "二仪既闭，三象乃乖。圣道埋郁，人心不开。 <br> 上无文武，下有定哀。吁嗟麟兮，孰为来哉。 <br> 周虽不纲，孔实嗣圣。诗书既删，礼乐大定。 <br> 劝善惩恶，奸邪乃正。吁嗟麟兮，克昭符命。 <br> 圣与时合，代行位尊。苟或乖戾，身穷道存。 <br> 於昭鲁邑，栖迟孔门。吁嗟麟兮，孰知其仁。 <br> 运极数残，德至时否。楚国浸广，秦封益侈。 <br> 墙仞迫厄，崎岖阙里。吁嗟麟兮，靡有攸止。 <br> 世治则麟，世乱则麇。出非其时，麋鹿同群。 <br> 孔不自圣，麟不自祥。吁嗟麟兮，天何所亡。 ",
  "poet": {
    "id": 2526,
    "star": 0,
    "name": "韦表微",
    "desc": "韦表微，始举进士登第，累佐藩府。元和十五年，拜监察御史。逾年，以本官充翰林学士。迁左补阙、库部员外郎、知制诰。满岁，擢迁中书舍人。俄拜户部侍郎，职并如故。时自长庆、宝历，国家比有变故，凡在翰林，迁擢例无满岁，由是表微自监察，六七年间，秩正贰卿，命服金紫，承遇恩渥，盛于一时。卒，年六十。表微少时，克苦自立。著《九经师授谱》一卷，《春秋三传总例》二十卷。"
  },
  "tags": []
}