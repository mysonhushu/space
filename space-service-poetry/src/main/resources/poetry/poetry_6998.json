{
  "id": 6998,
  "star": 1,
  "name": "奉和李大夫同吕评事太行苦热行兼寄院中诸公仍呈王员外",
  "dynasty": "唐代",
  "content": "迢递太行路，自古称险恶。千骑俨欲前，群峰望如削。 <br> 火云从中出，仰视飞鸟落。汗马卧高原，危旌倚长薄。 <br> 清风竟不至，赤日方煎铄。石枯山木燋，鳞穷水泉涸。 <br> 九重今旰食，万里传明略。诸将候轩车，元凶愁鼎镬。 <br> 何劳短兵接，自有长缨缚。通越事岂难，渡泸功未博。 <br> 朝辞羊肠阪，夕望贝丘郭。漳水斜绕营，常山遥入幕。 <br> 永怀姑苏下，遥寄建安作。白雪和难成，沧波意空托。 <br> 陈琳书记好，王粲从军乐。早晚归汉廷，随公上麟阁。",
  "poet": {
    "id": 104,
    "star": 0,
    "name": "刘长卿",
    "image": "http://img.gushiwen.org/authorImg/liuchangqing.jpg",
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。"
  },
  "tags": []
}