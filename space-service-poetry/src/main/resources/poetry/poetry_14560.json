{
  "id": 14560,
  "star": 1,
  "name": "纶与吉侍郎中孚司空郎中曙苗员外发崔补阙峒…侯仓曹钊",
  "dynasty": "唐代",
  "content": "禀命孤且贱，少为病所婴。八岁始读书，四方遂有兵。 <br> 童心幸不羁，此去负平生。是月胡入洛，明年天陨星。 <br> 夜行登灞陵，惝恍靡所征。云海一翻荡，鱼龙俱不宁。 <br> 因浮襄江流，远寄鄱阳城。鄱阳富学徒，诮我戆无营。 <br> 谕以诗礼义，勖随宾荐名。舟车更滞留，水陆互阴晴。 <br> 晓望怯云阵，夜愁惊鹤声。凄凄指宋郊，浩浩入秦京。 <br> 沴气既风散，皇威如日明。方逢粟比金，未识公与卿。 <br> 十上不可待，三年竟无成。偶为达者知，扬我于王廷。 <br> 素志且不立，青袍徒见萦。昏孱夙自保，静躁本殊形。 <br> 始趋甘棠阴，旋遇密人迎。考实绩无取，责能才固轻。 <br> 新丰古离宫，宫树锁云扃。中复莅兹邑，往惟曾所经。 <br> 缭垣何逶迤，水殿亦峥嵘。夜雨滴金砌，阴风吹玉楹。 <br> 官曹虽检率，国步日夷平。命蹇固安分，祸来非有萌。 <br> 因逢骇浪飘，几落无辜刑。巍巍登坛臣，独正天柱倾。 <br> 悄悄失途子，分将秋草并。百年甘守素，一顾乃拾青。 <br> 相逢十月交，众卉飘已零。感旧谅戚戚，问孤恳茕茕。 <br> 侍郎文章宗，杰出淮楚灵。掌赋若吹籁，司言如建瓴。 <br> 郎中善馀庆，雅韵与琴清。郁郁松带雪，萧萧鸿入冥。 <br> 员外真贵儒，弱冠被华缨。月香飘桂实，乳溜滴琼英。 <br> 补阙思冲融，巾拂艺亦精。彩蝶戏芳圃，瑞云凝翠屏。 <br> 拾遗兴难侔，逸调旷无程。九酝贮弥洁，三花寒转馨。 <br> 校书才智雄，举世一娉婷。赌墅鬼神变，属词鸾凤惊。 <br> 差肩曳长裾，总辔奉和铃。共赋瑶台雪，同观金谷筝。 <br> 倚天方比剑，沈井忽如瓶。神昧不可问，天高莫尔听。 <br> 君持玉盘珠，泻我怀袖盈。读罢涕交颐，愿言跻百龄。",
  "poet": {
    "id": 583,
    "star": 0,
    "name": "卢纶",
    "image": "http://img.gushiwen.org/authorImg/lulun.jpg",
    "desc": "卢纶（约737-约799），字允言，唐代诗人，大历十才子之一，汉族，河中蒲（今山西省永济县）人。天宝末举进士，遇乱不第；代宗朝又应举， 屡试不第。大历六年，宰相元载举荐，授阌乡尉；后由王缙荐为集贤学士，秘书省校书郎，升监察御史。出为陕府户曹、河南密县令。后元载、王缙获罪，遭到牵连。德宗朝复为昭应令，又任河中浑瑊元帅府判官，官至检校户部郎中。有《卢户部诗集》。"
  },
  "tags": []
}