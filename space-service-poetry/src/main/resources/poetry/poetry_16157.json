{
  "id": 16157,
  "star": 4,
  "name": "哭韩淮端公兼上崔中丞",
  "dynasty": "唐代",
  "content": "坚贞与和璧，利用归干将。金玉徒自宝，高贤无比方。 <br> 挺生岩松姿，孤直凌雪霜。亭亭结清阴，不竞桃李芳。 <br> 读书哂霸业，翊赞思皇王。千载有疑议，一言能否臧。 <br> 儒风久沦弊，颜闵寿不长。邦国岂殄瘁，斯人今又亡。 <br> 别离长春草，存没隔楚乡。闻问尚书恸，泪凝向日黄。 <br> 奄忽薤露晞，杳冥泉夜长。贤愚自修短，天色空苍苍。 <br> 铭旌敛归魂，荆棘生路傍。门柳日萧索，繐帷掩空堂。 <br> 灯孤晦处明，高节殁后彰。芳兰已灰烬，幕府留馀香。 <br> 常爱独坐尊，绣衣如雁行。至今虚左位，言发泪沾裳。",
  "poet": {
    "id": 745,
    "star": 0,
    "name": "刘商",
    "desc": "刘商，唐代诗人、画家，字子夏，彭城（今江苏徐州）人。大历（七六六至七七九）间进士。官礼部郎中。能文善画，诗以乐府见长。刘商的诗歌作品很多，代表作有《琴曲歌辞·胡笳十八拍》，这是他罢庐州合肥县令后所作，约写于大历四五年（769——770）。《唐才子传》卷四说他“拟蔡淡《胡笳曲》，脍炙当时”。《全唐诗》收录有刘商的很多诗歌。"
  },
  "tags": []
}