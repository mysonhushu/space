{
  "id": 65948,
  "star": 1,
  "name": "十二时",
  "dynasty": "宋代",
  "content": "璧门双阙转苍龙。德寿俨祇宫。轩屏正坐，天子亲拜天公。仪绅笏，罗鹓鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷濛。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨钟。灵举驾，素帏低，杳庞茸。浙江潮，万神护，川后滋恭。因山祇事，崔嵬禹穴，此日重逢。柏城封。愁长夜、起悲风。歌清庙、千古诵高宗。",
  "poet": {
    "id": 868,
    "star": 0,
    "name": "洪迈",
    "desc": "洪迈（1123——1202），南宋饶州鄱阳（今江西省上饶市鄱阳县）人，字景卢，号容斋，又号野处。洪皓第三子。官至翰林院学士、资政大夫、端明殿学士，副丞相、封魏郡开国公、光禄大夫。卒年八十，谥“文敏”。配张氏，兵部侍郎张渊道女、继配陈氏，均封和国夫人。南宋著名文学家。"
  },
  "tags": []
}