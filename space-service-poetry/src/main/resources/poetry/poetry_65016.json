{
  "id": 65016,
  "star": 1,
  "name": "贺新郎",
  "dynasty": "宋代",
  "content": "翠葆摇新竹。正榴花、枝头叶底，斗红争绿。谁在纱窗停针线，闲理竹西旧曲。又还是、兰汤新浴。手弄合欢双彩索，笑偎人、福寿低相祝。金凤亸，艾花矗。 <br> 龙舟噀水飞相逐。记当年、怀沙旧恨，至今遗俗。雨过平芜浮天阔，画鹢凌波尽簇。沸十里、笙歌声续。好是蟾钩随归棹，任欢呼、船重成颓玉。犹未忍，罩银烛。",
  "poet": {
    "id": 0,
    "star": 0,
    "name": "刘镇"
  },
  "tags": []
}