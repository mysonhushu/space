{
  "id": 65035,
  "star": 1,
  "name": "贺新郎（题王守西湖书院）",
  "dynasty": "宋代",
  "content": "云淡天垂野。望晴郊、疏烟半卷，断虹低跨。老树连阴藏远景，十里湖光照夜。看不尽、真山图画。春满轩窗无着处，更银蟾、冷浸鸳鸯瓦。人共境，转幽雅。 <br> 文章太守归来也。似当年、和靖风流，小孤山下。问讯佩兰餐菊友，曾约梅兄入社。待付与、竹臞陶写。尘外间寻行乐地，任傍人、歌舞喧台榭。诗世界，有王谢。",
  "poet": {
    "id": 0,
    "star": 0,
    "name": "刘镇"
  },
  "tags": []
}