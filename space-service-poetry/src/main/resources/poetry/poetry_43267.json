{
  "id": 43267,
  "star": 1,
  "name": "寄题庐山二林寺",
  "dynasty": "唐代",
  "content": "庐岳东南秀，香花惠远踪。名齐松岭峻，气比沃州浓。 <br> 积岫连何处，幽崖越几重。双流湓隐隐，九派棹憧憧。 <br> 山限东西寺，林交旦暮钟。半天倾瀑溜，数郡见炉峰。 <br> 岩并金绳道，潭分玉像容。江微匡俗路，日杲晋朝松。 <br> 棕径新苞拆，梅篱故叶壅。岚光生叠砌，霞焰发高墉。 <br> 窗籁虚闻狖，庭烟黑过龙。定僧仙峤起，逋客虎溪逢。 <br> 濩落垂杨户，荒凉种杏封。塔留红舍利，池吐白芙蓉。 <br> 画壁披云见，禅衣对鹤缝。喧经泉滴沥，没履草丰茸。 <br> 翠窦欹攀乳，苔桥侧杖筇。探奇盈梦想，搜峭涤心胸。 <br> 冥奥终难尽，登临惜未从。上方薇蕨满，归去养乖慵。",
  "poet": {
    "id": 2427,
    "star": 0,
    "name": "无可",
    "desc": "无可，唐代诗僧，俗姓贾，范阳（今河北涿州）人，贾岛从弟。少年时出家为僧，尝与贾岛同居青龙寺，后云游越州、湖湘、庐山等地。大和年间，为白阁寺僧。与姚合过往甚密，酬唱至多。又与张籍、马戴等人友善。无可攻诗，多五言，与贾岛、周贺齐名。亦以能书名，效柳公权体。"
  },
  "tags": []
}