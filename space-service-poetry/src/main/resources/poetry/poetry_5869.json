{
  "id": 5869,
  "star": 1,
  "name": "渭城少年行",
  "dynasty": "唐代",
  "content": "洛阳三月梨花飞，秦地行人春忆归。扬鞭走马城南陌， <br> 朝逢驿使秦川客。驿使前日发章台，传道长安春早来。 <br> 棠梨宫中燕初至，葡萄馆里花正开。念此使人归更早， <br> 三月便达长安道。长安道上春可怜，摇风荡日曲江边。 <br> 万户楼台临渭水，五陵花柳满秦川。秦川寒食盛繁华， <br> 游子春来不见家。斗鸡下杜尘初合，走马章台日半斜。 <br> 章台帝城称贵里，青楼日晚歌钟起。贵里豪家白马骄， <br> 五陵年少不相饶。双双挟弹来金市，两两鸣鞭上渭桥。 <br> 渭城桥头酒新熟，金鞍白马谁家宿。可怜锦瑟筝琵琶， <br> 玉壶清酒就倡家。小妇春来不解羞，娇歌一曲杨柳花。",
  "poet": {
    "id": 547,
    "star": 0,
    "name": "崔颢",
    "image": "http://img.gushiwen.org/authorImg/cuihao.jpg",
    "desc": "崔颢 唐开元年间进士，官至太仆寺丞，天宝中为司勋员外郎。最为人们津津乐道的是他那首《黄鹤楼》，据说李白为之搁笔，曾有“眼前有景道不得，崔颢题诗在上头”的赞叹。《全唐诗》存其诗四十二首。"
  },
  "tags": []
}