{
  "id": 69252,
  "star": 2,
  "name": "沧州道中",
  "dynasty": "清代",
  "content": "潞河数百里，家家悬柳枝。<br>言自春至夏，雨泽全未施。<br>燥土既伤禾，短苗不掩陂。<br>辘轳干以破，井涸园菜萎。<br>旧米日增价，卖者尚犹夷。<br>贫者止垄头，怅望安所之。<br>还视釜无烟，束腰相对饥。<br>欲贷东西邻，邻家先我悲。<br>且勿计终年，胡以延此时？<br>树未尽蒙灾，争走餐其皮。<br>门外兼催租，官府严呼追。<br>大哭无可卖，指此抱中儿。<br>儿女况无多，卖尽将何为？<br>下民抑何辜，天怒乃相罹，<br>下民即有辜，天恕何至斯！<br>视天非梦梦，召之者为谁？<br>呜乎！雨乎！<br>安得及今一滂沱，救此未死之遗黎！",
  "poet": {
    "id": 2896,
    "star": 0,
    "name": "阎尔梅",
    "image": "http://img.gushiwen.org/authorImg/yanermei.jpg",
    "desc": "阎尔梅（1603—1679）明末诗文家，字用卿，号古古，因生而耳长大，白过于面，又号白耷山人、蹈东和尚，汉族，江苏沛县人。明崇祯三年举人，为复社巨子。甲申、乙酉间，为史可法画策，史不能用。乃散财结客，奔走国事。清初剃发号蹈东和尚。诗有奇气，声调沉雄。有《白耷山人集》。阎尔梅逝后，子孙私上谥号 ''文节''。其身为日月堂八世。"
  },
  "tags": []
}