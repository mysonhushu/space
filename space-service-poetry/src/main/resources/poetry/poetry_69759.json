{
  "id": 69759,
  "star": 1,
  "name": "【双调】水仙子_梅边即事好",
  "dynasty": "元代",
  "content": "梅边即事<br>好花多向雨中开，佳客新从云外来。清诗未了年前债，相逢且放怀，曲阑干碾玉亭台。小树纷蝶翅，苍苦点鹿胎，踏碎青鞋。<br>次韵还京乐<br>朝回天上紫宸班，笑倚云边白玉阑。醉飞柳外黄金弹，莺啼春又晚，绿云堆舞扇歌鬓。蕉叶杯葡萄酿，桃花马柞木鞍，娇客长安。<br>山斋小集<br>玉笙吹老碧桃花，名鼎烹来紫笋芽。山斋看了黄土画，荼蘼香满把，自然不尚奢华。醉李白名千载，富陶朱能几家？贫不了诗酒生涯。<br>山庄即事<br>清泉翠碗茯苓香，暖雾晴丝杨柳庄。微风小扇芭蕉样，兴不到名利场，将息他九十韶光。夜雨花无恙，邻墙蝶自忙，笑我疏狂。<br>归来次韵<br>燕昭台下朔风寒，孙楚楼前明月残。严陵滩上白石烂，伤心行路难，得归来倒大清闲。睡菊枕双头梦，对草堂三面山，爱投林倦羽知还。<br>梅轩即事<br>清风枕上梦仙蝶，绿酒杯中影画蛇。新诗笔下喷香麝，玉楼人醉也，水迢遥山更重叠。春归何处？愁来那些，小窗纱梅影横斜。<br>别怀<br>飞花和雨送兰舟，细柳垂烟掩画楼。啼痕带酒淹罗袖，换金杯劳玉手，大江流不尽诗愁。象牙床上，鲛绡枕头，梦到并州。<br>和逍遥韵<br>新诗装卷束牛腰，大字钞书损兔毫。远红尘自有闲中乐，乐清闲须到老，近芭蕉一座团标。槲叶袍筇枝杖，松花酿瘿木瓢，散诞逍遥。<br>春愁<br>落花燕口点香泥，飞絮蜂房惹蜜脾。残妆凤枕流清泪，景中情谁唤起？听西园恰恰莺啼。万里书难到，三春人未归：此恨谁知？<br>春晚<br>情牵柳下燕莺期，醉倒花前鹦鹉杯。香留帐底鸳鸯被，日高初睡起，扫残红怨煞风姨。学晓雾轻宠鬓，妒晴山浅画眉，只怕春归。<br>暮春次韵<br>旋篘村酒巨尝新，未典春衣岂是贫？闲歌水调依然俊，东风休笑人，飘飘两袖红尘。蝶困梨花月，马嘶杨柳春，归路黄昏。<br>乐闲<br>铁衣被雪紫金关，彩笔题花白玉阑。渔舟棹月黄芦岸，几般儿君试拣，立功名只不如闲。李翰林身何在？许将军血未干，播高风千古严滩。<br>暮景<br>青大归雁带残星，绿沼寒鱼触嫩冰。曲阑明月和香凭，相思入梦境，几般中陶写芳情。锦囊遗兴，寒梅瘦影，画角新声。<br>归兴<br>淡文章不到紫藤郎，小根脚难登白玉堂。远功名却怕黄茅瘴，老来也思故乡，想途中梦感魂伤。云莽莽冯公岭，浪淘淘杨子江，水远山长。<br>天宝补遗<br>宝筝珠殿荔枝香，玉珮琼琚窈窕娘。云屏月枕芙蓉帐，夜如何乐未央，碎霓裳鼙鼓渔阳。蛾眉栈晴山翠，马嵬坡落日黄，憔悴三郎。<br>三溪道院<br>断桥杨柳卧枯槎，秋水芙蕖著晚花。蹇驴骑过三溪汊，访白云居士家，拂藤床两袖烟霞。道童能唱，村醪当茶，仙枣如瓜。<br>春深<br>鹃啼芳树自心伤，鱼趁残花为口忙。穿细柳同声唱，越教人愁断肠，见春归不见才郎。香寒锦帐，尘蒙绣床，珮冷珠囊。<br>小园春晚<br>愁风怨雨近三旬，病酒眠花过一春。飞乌走兔催双鬓，东君应笑人，何如袖拂风尘。醒眼看松间月，吟魂随溪上云，小桃源别是乾坤。<br>郊行即事<br>万松秋意老清溪，半岭夕阳暖翠微。一鞭行色催金辔，天然图画里，为寻诗不觉归迟。林烟樵唱，山风酒旗，花雨吟衣。<br>乐闲<br>竿头争把锦标夺，石上闲将宝剑磨。朝中熬得罗襕破，不归来等什么？问闲中乐事如何？嵩山樵唱，武夷棹歌，湘水渔蓑。",
  "poet": {
    "id": 394,
    "star": 0,
    "name": "张可久",
    "image": "http://img.gushiwen.org/authorImg/zhangkejiu.jpg",
    "desc": "张可久（约1270～1348以后）字小山（一说名伯远，字可久，号小山）（《尧山堂外纪》）；一说名张可久肖像（林晋生作）可久，字伯远，号小山（《词综》）；又一说字仲远，号小山（《四库全书总目提要》），庆元（治所在今浙江宁波鄞县）人，元朝重要散曲家，剧作家，与乔吉并称“双壁”，与张养浩合为“二张”。"
  },
  "tags": []
}