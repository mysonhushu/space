{
  "id": 68651,
  "star": 1,
  "name": "齐天乐（余闲书院拟赋蝉）",
  "dynasty": "宋代",
  "content": "柳风微扇闲池阁，深林翠阴人静。渐理琴丝，谁调金奏，凄咽流空清韵。虹明雨润。正乍集庭柯，凭阑新听。午梦惊回，有人娇困酒初醒。 <br> 西轩晚凉又嫩。向枝头占得，银露行顷。蜕翦花轻，羽翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。",
  "poet": {
    "id": 0,
    "star": 0,
    "name": "唐艺孙"
  },
  "tags": []
}