{
  "id": 51504,
  "star": 1,
  "name": "八节长欢（登高词）",
  "dynasty": "宋代",
  "content": "泽国秋深。绣楹天近，坐久魂清。溪山绕尊酒，云雾浥衣襟。余霞孤雁送愁眼，寄寒闺、一点离心。杜老两峰秀处，短发疏巾。 <br> 佳人为折寒英。罗袖湿、真珠露冷钿金。幽艳为谁妍，东篱下、却教醉倒渊明。君但饮，莫觑他、落日芜城。从教夜、龙山清月，端的便解留人。",
  "poet": {
    "id": 710,
    "star": 0,
    "name": "毛滂",
    "desc": "毛滂，字泽民，衢州江山人，约生于嘉佑六年（1061），卒于宣和末年。有《东堂集》十卷和《东堂词》一卷传世。"
  },
  "tags": []
}