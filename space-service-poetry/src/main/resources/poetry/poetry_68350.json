{
  "id": 68350,
  "star": 2,
  "name": "绮罗香（渔浦有感）",
  "dynasty": "宋代",
  "content": "浦月窥檐，松泉漱枕，屏里吴山何处。暗粉疏红，依旧为谁匀注。都负了、燕约莺期，更闲却、柳烟花雨。纵十分、春到邮亭，赋怀应是断肠句。 <br> 青青原上荠麦，还被东风无赖，翻成离绪。望极天西，惟有陇云江树。斜照带、一缕新愁，尽分付、暮潮归去。步闲阶、待卜心期，落花空细数。",
  "poet": {
    "id": 0,
    "star": 0,
    "name": "张磐"
  },
  "tags": []
}