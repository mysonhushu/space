{
  "id": 66163,
  "star": 1,
  "name": "念奴娇（过西湖）",
  "dynasty": "宋代",
  "content": "午风清暑，过西湖隐约，曾游堤路。云径烟扉人境绝，真是珠宫玄圃。倦倚阑干，笑呼艇子，同入荷花去。一杯相属，恍然身在何许。休怪梦入巫云，凌波罗袜，我在迷湘浦。缥缈惊鸿飞燕举，却怨严城钟鼓。百斛明珠，千金骏马，豪气今犹故。归来清晓，幅巾犹带香露。",
  "poet": {
    "id": 1630,
    "star": 0,
    "name": "黄谈",
    "desc": "字子默，分宁人。受知于胡寅。刘珙、张孝祥帅湖南，辟为属。官止榷务，年未满五十卒。有涧壑诗余，不传。"
  },
  "tags": []
}