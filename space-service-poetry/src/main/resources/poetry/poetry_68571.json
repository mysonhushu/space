{
  "id": 68571,
  "star": 2,
  "name": "疏影（庐山瀑布）",
  "dynasty": "宋代",
  "content": "银云缥缈。正石梁倒挂，飞下晴昊。早挽悬河，高泻鲸宫，洪声百步低小。分明仙仗崆峒过，又化作，归帆杳杳。倚参差、翠影红霞，远落明湖残照。曾共呼龙夭矫。几回过月下，先种瑶草。九叠屏风，青鸟冥冥，更约谪仙重到。昨梦骑黄鹄，飞不去、和天也笑。等恁时、秋夜携琴，已落洞天霜晓。",
  "poet": {
    "id": 0,
    "star": 0,
    "name": "彭履道"
  },
  "tags": []
}