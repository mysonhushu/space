{
  "id": 70102,
  "star": 1,
  "name": "【正宫】小梁州_湖上分韵得",
  "dynasty": "元代",
  "content": "湖上分韵得玉字<br>波涵玉镜浸晴晖，鸣玉船移。玉箫吹过画桥西，玉泉内，玉树锦云迷。【幺】玉楼帘幕香风细，玉阑干杨柳依依。飞玉觞，留玉佩；玉人沉醉，花外玉骢嘶。<br>闲居<br>结庐移石动云根，不受红尘。落花流水绕柴门，桃源近，犹有避秦人。【幺】草堂时共渔樵论：笔儿曹富贵浮云。椰子瓢，松花酝；山中风韵，乐道岂忧贫？<br>春怀<br>落花无数满汀洲，转眼春休。绿阴枝上杜鹃愁，空拖逗，白了少年头。【幺】朝朝寒食笙歌奏，百年间有限风流。玳瑁筵，葡萄酒；殷勤红袖，莫惜捧金瓯。",
  "poet": {
    "id": 2352,
    "star": 0,
    "name": "任昱",
    "desc": "任昱，字则明，四明（今浙江宁波市）人。与张可久、曹明善为同时代人，少时好狎游，一生不仕。所作散曲小令在歌妓中传唱广泛。其作品《闲居》有“结庐移石动云根，不受红尘”、《隐居》有“不顺俗，不妄图，清高风度”等句，知其为足迹往来于苏、杭的一位“布衣”。"
  },
  "tags": []
}