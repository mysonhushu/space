{
  "id": 68280,
  "star": 1,
  "name": "念奴娇（题马嵬图）",
  "dynasty": "宋代",
  "content": "蜀江城远，想连云危栈，接天穷处。惆怅烟尘回首地，双阙觚棱犹故。龙扈星联，羽林风肃，未放鸾駣去。不堪掩面，泪沾宸袖如雨。 <br> 底事当日昭阳，吹羌鸣羯，涴却霓裳舞。三十六宫春满眼，曾把色嗔香妒。芳草埋情，飞花陨怨，翻被蛾眉误。画图惊见，黯然魂断今古。",
  "poet": {
    "id": 0,
    "star": 0,
    "name": "程武"
  },
  "tags": []
}