{
  "id": 17499,
  "star": 1,
  "name": "春日奉献圣寿无疆词十首",
  "dynasty": "唐代",
  "content": "文物京华盛，讴歌国步康。瑶池供寿酒，银汉丽宸章。 <br> 灵雨含双阙，雷霆肃万方。代推仙祚远，春共圣恩长。 <br> 凤扆临花暖，龙垆旁日香。遥知千万岁，天意奉君王。 <br> 鸳鹭彤庭际，轩车绮陌前。九城多好色，万井半祥烟。 <br> 人醉逢尧酒，莺歌答舜弦。花明御沟水，香暖禁城天。 <br> 赐宴文逾盛，徵歌物更妍。无穷艳阳月，长照太平年。 <br> 云陛临黄道，天门在碧虚。大明含睿藻，元气抱宸居。 <br> 戈偃征苗后，诗传宴镐初。年华富仙苑，时哲满公车。 <br> 化入絪缊大，恩垂涣汗馀。悠然万方静，风俗揖华胥。 <br> 玉漏飘青琐，金铺丽紫宸。云山九门曙，天地一家春。 <br> 瑞霭方呈赏，暄风本配仁。岩廊开凤翼，水殿压鳌身。 <br> 文雅逢明代，欢娱及贱臣。年年未央阙，恩共物华新。 <br> 垂拱乾坤正，欢心品类同。紫烟含北极，玄泽付东风。 <br> 珠缀留晴景，金茎直晓空。发生资盛德，交泰让全功。 <br> 间气登三事，祥光启四聪。遐荒似川水，天外亦朝宗。 <br> 代是文明昼，春当宴喜时。垆烟添柳重，宫漏出花迟。 <br> 汉典方宽律，周官正采诗。碧宵传凤吹，红旭在龙旗。 <br> 造化膺神契，阳和沃圣思。无因随百兽，率舞奉丹墀。 <br> 睿德符玄化，芳情翊太和。日轮皇鉴远，天仗圣朝多。 <br> 曙色含金榜，晴光转玉珂。中宫陈广乐，元老进赓歌。 <br> 莲叶看龟上，桐花识凤过。小臣空击壤，沧海是恩波。 <br> 物象朝高殿，簪裾溢上京。春当九衢好，天向万方明。 <br> 乐报箫韶发，杯看沆瀣生。芙蓉丹阙暖，杨柳玉楼晴。 <br> 阊阖开中禁，衣裳俨太清。南山同圣寿，长对凤凰城。 <br> 日上苍龙阙，香含紫禁林。晴光五云叠，春色九重深。 <br> 赏叶元和德，文垂雅颂音。景云随御辇，颢气在宸襟。 <br> 永保无疆寿，长怀不战心。圣朝多庆赐，琼树粉墙阴。 <br> 化洽生成遂，功宣动植知。瑞凝三秀草，春入万年枝。 <br> 凤掖嘉言进，鸳行喜气随。仗临丹地近，衣对碧山垂。 <br> 渥泽方柔远，聪明本听卑。愿同东观士，长对汉威仪。",
  "poet": {
    "id": 771,
    "star": 0,
    "name": "杨巨源",
    "desc": "唐代诗人。字景山，后改名巨济。河中（治所今山西永济）人。贞元五年(789)进士。初为张弘靖从事，由秘书郎擢太常博士，迁虞部员外郎。出为凤翔少尹，复召授国子司业。长庆四年(824)，辞官退休，执政请以为河中少尹，食其禄终身。关于杨巨源生年，据方崧卿《韩集举正》考订。韩愈《送杨少尹序》作于长庆四年（824），序中述及杨有“年满七十”、“去归其乡”语。由此推断，杨当生于755年，卒年不详。"
  },
  "tags": []
}