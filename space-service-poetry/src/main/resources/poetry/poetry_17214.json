{
  "id": 17214,
  "star": 3,
  "name": "玉台体十二首",
  "dynasty": "唐代",
  "content": "鸾啼兰已红，见出凤城东。粉汗宜斜日，衣香逐上风。 <br> 情来不自觉，暗驻五花骢。 <br> 婵娟二八正娇羞，日暮相逢南陌头。 <br> 试问佳期不肯道，落花深处指青楼。 <br> 隐映罗衫薄，轻盈玉腕圆。相逢不肯语，微笑画屏前。 <br> 知向辽东去，由来几许愁。破颜君莫怪，娇小不禁羞。 <br> 楼上吹箫罢，闺中刺绣阑。佳期不可见，尽日泪潺潺。 <br> 泪尽珊瑚枕，魂销玳瑁床。罗衣不忍著，羞见绣鸳鸯。 <br> 君去期花时，花时君不至。檐前双燕飞，落妾相思泪。 <br> 空闺灭烛后，罗幌独眠时。泪尽肠欲断，心知人不知。 <br> 秋风一夜至，吹尽后庭花。莫作经时别，西邻是宋家。 <br> 独自披衣坐，更深月露寒。隔帘肠欲断，争敢下阶看。 <br> 昨夜裙带解，今朝蟢子飞。铅华不可弃，莫是藁砧归。 <br> 万里行人至，深闺夜未眠。双眉灯下扫，不待镜台前。",
  "poet": {
    "id": 603,
    "star": 0,
    "name": "权德舆",
    "image": "http://img.gushiwen.org/authorImg/quandeyu.jpg",
    "desc": "权德舆，唐代文学家。字载之。天水略阳（今甘肃秦安）人。后徙润州丹徒（今江苏镇江）。德宗时，召为太常博士，改左补阙，迁起居舍人、知制诰，进中书舍人。宪宗时，拜礼部尚书、同中书门下平章事，后徙刑部尚书，复以检校吏部尚书出为山南西道节度使。卒谥文，后人称为权文公。"
  },
  "tags": []
}