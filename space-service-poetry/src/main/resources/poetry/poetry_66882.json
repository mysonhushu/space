{
  "id": 66882,
  "star": 1,
  "name": "哨遍（陈抑齐乞致仕）",
  "dynasty": "宋代",
  "content": "多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，凿丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。 <br> 休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古元路，玄圃何时到，只消曲几薄团，镇日闲庐打眭。这乾坤日月，更远游、问他王子。",
  "poet": {
    "id": 2508,
    "star": 0,
    "name": "陈韡",
    "image": "http://img.gushiwen.org/authorImg/chenwei.jpg",
    "desc": "陈韡（1179—1261），字子华，福州候官人。父孔硕，为朱熹、吕祖谦门人。韡让父郊恩与弟韔。登开禧元年进士第，从叶适学。"
  },
  "tags": []
}