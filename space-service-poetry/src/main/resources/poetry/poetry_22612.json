{
  "id": 22612,
  "star": 1,
  "name": "同微之赠别郭虚舟炼师五十韵",
  "dynasty": "唐代",
  "content": "我为江司马，君为荆判司。俱当愁悴日，始识虚舟师。 <br> 师年三十馀，白皙好容仪。专心在铅汞，馀力工琴棋。 <br> 静弹弦数声，闲饮酒一卮。因指尘土下，蜉蝣良可悲。 <br> 不闻姑射上，千岁冰雪肌。不见辽城外，古今冢累累。 <br> 嗟我天地间，有术人莫知。得可逃死籍，不唯走三尸。 <br> 授我参同契，其辞妙且微。六一閟扃鐍，子午守雄雌。 <br> 我读随日悟，心中了无疑。黄芽与紫车，谓其坐致之。 <br> 自负因自叹，人生号男儿。若不佩金印，即合翳玉芝。 <br> 高谢人间世，深结山中期。泥坛方合矩，铸鼎圆中规。 <br> 炉橐一以动，瑞气红辉辉。斋心独叹拜，中夜偷一窥。 <br> 二物正訢合，厥状何怪奇。绸缪夫妇体，狎猎鱼龙姿。 <br> 简寂馆钟后，紫霄峰晓时。心尘未净洁，火候遂参差。 <br> 万寿觊刀圭，千功失毫厘。先生弹指起，姹女随烟飞。 <br> 始知缘会间，阴骘不可移。药灶今夕罢，诏书明日追。 <br> 追我复追君，次第承恩私。官虽小大殊，同立白玉墀。 <br> 我直紫微闼，手进赏罚词。君侍玉皇座，口含生杀机。 <br> 直躬易媒孽，浮俗我瑕疵。转徙今安在，越峤吴江湄。 <br> 一提支郡印，一建连帅旗。何言四百里，不见如天涯。 <br> 秋风旦夕来，白日西南驰。雪霜各满鬓，朱紫徒为衣。 <br> 师从庐山洞，访旧来于斯。寻君又觅我，风驭纷逶迤。 <br> 帔裾曳黄绢，须发垂青丝。逢人但敛手，问道亦颔颐。 <br> 孤云难久留，十日告将归。款曲话平昔，殷勤勉衰羸。 <br> 后会杳何许，前心日磷缁。俗家无异物，何以充别资。 <br> 素笺一百句，题附元家诗。朱顶鹤一只，与师云间骑。 <br> 云间鹤背上，故情若相思。时时摘一句，唱作步虚辞。",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}