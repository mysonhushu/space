{
  "id": 64748,
  "star": 2,
  "name": "满庭霜",
  "dynasty": "宋代",
  "content": "白玉肌肤，清冰神彩，仙妃何事烟村。自然标韵，羞入百花群。不易盈盈瘦质，犯寒腊、独作春温。溪桥外，斜枝半吐，行客一销魂。 <br> 清香无处着，雪中暗认，月下空闻。算谁许幽人，相伴芳尊。莫放高楼弄笛，忍教看、雪落纷纷。堪调鼎，濛濛烟雨，滋养待和羹。",
  "poet": {
    "id": 2250,
    "star": 0,
    "name": "李璆",
    "image": "http://img.gushiwen.org/authorImg/liqiu.jpg",
    "desc": "李璆，字西美，汴人。登政和进士第，调陈州教授，入为国子博士，出知房州。时既榷官茶，复强民输旧额，贫无所出，被系者数百人，璆至，即日尽释之。三江有堰，可以下灌眉田百万顷，久废弗修，田莱以荒。璆率部刺史合力修复，竟受其利，眉人感之，绘像祠于堰所。间遭岁饥，民徙，发仓振活，无虑百万家，治蜀之政多可纪。有《清溪集》二十卷。"
  },
  "tags": []
}