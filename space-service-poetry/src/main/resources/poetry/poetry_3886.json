{
  "id": 3886,
  "star": 1,
  "name": "奉和幸新丰温泉宫应制",
  "dynasty": "唐代",
  "content": "姬典歌时迈，虞篇记省方。何如黑帝月，玄览白云乡。 <br> 翠仗萦船岸，明旆应萯阳。风摇花眊彩，雪艳宝戈芒。 <br> 御陌开函次，离宫夹树行。桂枝笼騕褭，松叶覆堂皇。 <br> 仙石含珠液，温池孕璧房。涌疑神瀵溢，澄若帝台浆。 <br> 独沸流常热，潜蒸气转香。青坛环玉甃，红础铄金光。 <br> 藻曜凝芳洁，葳蕤献淑祥。五龙归宝算，九扈叶时康。 <br> 同预华封老，中衢祝圣皇。",
  "poet": {
    "id": 516,
    "star": 0,
    "name": "徐彦伯",
    "desc": "徐彦伯（？—714），名洪，以字行，兖州瑕丘人。七岁能为文，对策高第。调永寿尉，蒲州司兵参军。时司户韦暠善判，司士李亘工书，而彦伯属辞，称河东三绝。屡迁给事中，预修《三教珠英》。由宗正卿出为齐州刺史，移蒲州，擢修文馆学士、工部侍郎，历太子宾客卒。"
  },
  "tags": []
}