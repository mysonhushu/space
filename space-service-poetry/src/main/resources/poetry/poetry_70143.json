{
  "id": 70143,
  "star": 1,
  "name": "【仙吕】后庭花_一声金缕词",
  "dynasty": "元代",
  "content": "一声金缕词，十分金菊卮。金刃分甘蔗，金盘荐荔枝。不须辞，太平无事，正宜沉醉时。相逢饮兴狂，两螯风味长。鲜鲫银丝鲙，金锥拆蛎房。透瓶香，经年佳醖，陶陶入醉乡。风满紫貂裘，霜合白玉楼。锦帐羊羔酒，山阴雪夜舟。党家侯。一般乘兴，亏他王子猷。西风黄叶疏，一年音信无。要见除非梦，梦回总是虚。梦虽虚，犹兀自暂时节相聚，近新来和梦无。西风黄叶稀，南楼北雁飞。揾妾灯前泪，缝君身上衣。约归期，清明相会，雁还也人未归。六桥烟柳颦，两峰云树分。罗袜移芳径，华裙生暗尘。冷泉春，赏心乐事，水边多丽人。碧湖环武林，仙舟出涌金。南国山河在，东风草木深。冷泉阴，兴亡如梦，伤时折寸心。香飘桂子楼，凉生莲叶舟。落日鸳鸯浦，西风鹦鹉洲。冷泉秋，水西寻寺，题诗忆旧游。江南春已通，陇头人未逢。水浅梅横月，山明雪映松。冷泉冬，烹茶无味，有人锦帐中。<br>冷泉亭<br>湖山汲水重，楼台烟树中。人醉苏堤月，风传贾寺钟。冷泉东，行人频问，飞来何处峰？苍猿攀树啼，残花扑马飞。越女随舟唱，山僧逐渡归。冷泉西，雄楼杰观，钟声出翠微。渔榔响碧潭，王孙徙翠岚。玉勒黄金镫，红缨白面骖。冷泉南，踏花归去，夕阳人半酣。塔标南北峰，风闻远近钟。佛国三天竺，禅关九里松。冷泉中，水光山色，岩花颠倒红。鸭头湖水明，蛾眉山岫青。罗绮香尘暗，池塘春草生。冷泉亭，太平有象，时闻歌笑声。<br>怀古<br>飘零岁月深，消磨意气沉。恩雨三天隔，愁霜两鬓侵。强登临，行藏不定，伤时《梁父吟》。孤身万里游，寸心千古愁，霜落吴江冷，云高楚甸秋。认归舟，风帆无数。斜阳独倚楼。儒冠两鬓皤，青衫老泪多。满酌贤人酒，相扶越女歌。且磋跎，万愁千恨，奈予沉醉何！芙蓉凝晓霜，木犀飘晚香。野水双鸥靓，西风一雁翔。立残阳，江山如画，倦游非故乡。故乡音信沉，故园草木深。烽火连三月，家书抵万金。细沉吟，功名枉恁，断然归去心。功名览镜看，悲歌把剑弹。心事鱼缘木，前程羝触藩。世途艰，艰声长叹，满天星斗寒。长虹气未收，老天春又秋。逆旅新丰舍，羞登王粲楼。几多愁？白云飞尽，吴江日夜流。故园天一方，高城泪数行。芳草迷鹦鹉，晴川隔汉阳。暮山长，烟波江上，愁人几断肠。",
  "poet": {
    "id": 1551,
    "star": 0,
    "name": "吕止庵",
    "desc": "吕止庵，别有吕止轩，疑即一人。生卒、经历不详。散曲作品内容感时悲秋，自伤落拓不遇，间有兴亡之感，可能是一宋亡不仕的遗民。明·朱权《太和正音谱》评其词\"如晴霞结绮\"。以后庭花十首得盛名。今存北词谱及阳春白雪中。所做散曲作品现存小令三十三首，套数四套。"
  },
  "tags": []
}