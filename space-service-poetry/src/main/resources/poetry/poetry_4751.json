{
  "id": 4751,
  "star": 1,
  "name": "扈从出长安应制",
  "dynasty": "唐代",
  "content": "汉宅规模壮，周都景命隆。西宾让东主，法驾幸天中。 <br> 太史占星应，春官奏日同。旌门起长乐，帐殿出新丰。 <br> 翕习黄山下，纡徐清渭东。金麾张画月，珠幰戴松风。 <br> 是节严阴始，寒郊散野蓬。薄霜沾上路，残雪绕离宫。 <br> 赐帛矜耆老，褰旒问小童。复除恩载洽，望秩礼新崇。 <br> 臣忝承明召，多惭献赋雄。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}