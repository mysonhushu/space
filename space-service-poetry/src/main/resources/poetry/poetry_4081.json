{
  "id": 4081,
  "star": 4,
  "name": "从军行（一作秋闺）",
  "dynasty": "唐代",
  "content": "南庭结白露，北风扫黄叶。此时鸿雁来，惊鸣催思妾。 <br> 曲房理针线，平砧捣文练。鸳绮裁易成，龙乡信难见。 <br> 窈窕九重闺，寂寞十年啼。纱窗白云宿，罗幌月光栖。 <br> 云月隐微微，夜上流黄机。玉霜冻珠履，金吹薄罗衣。 <br> 汉家已得地，君去将何事。宛转结蚕书，寂寥无雁使。 <br> 生平荷恩信，本为荣华进。况复落红颜，蝉声催绿鬓。",
  "poet": {
    "id": 1877,
    "star": 0,
    "name": "乔知之",
    "desc": "乔知之，唐（公元？年至六九七年）名不详，同州冯翊人。生年不详，卒于唐武后神功元年。与弟侃、备并以文词知名，知之尤有俊才，所作诗歌，时人多吟咏之。武后时，除右补阙。迁左司郎中。有婢名窈娘，美丽善歌舞，为武承嗣所夺。知之怨惜，因作绿珠篇以寄情，密送于窈娘。窈娘感愤，投井自杀。承嗣于衣带中见其诗，大恨，因讽酷吏罗织诛之。"
  },
  "tags": []
}