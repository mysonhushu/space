{
  "id": 62525,
  "star": 1,
  "name": "壶中天（登寄闲吟台）",
  "dynasty": "宋代",
  "content": "素飙荡碧，喜云飞寥廓，清透凉宇。倦鹊惊翻台榭迥，叶叶秋声归树。珠斗斜河，冰轮辗雾，万里青冥路。香深屏翠，桂边满袖风露。 <br> 烟外冷逼玻璃，渔郎歌渺，击空明归去。怨鹤知更莲漏悄，竹里筛金帘户。短发吹寒，闲情吟远，弄影花前舞。明年今夜，玉樽知醉何处。",
  "poet": {
    "id": 1471,
    "star": 0,
    "name": "李彭老",
    "desc": "李彭老（约公元1258年前后在世）字商隐（词综作字周隐，此从绝妙好词），号筼房，里居及生卒年均不详，约宋理宗宝佑末前后在世。淳佑中，官沿江制置司属官。工词，与周密、吴文英等相唱酬。尝纳妾，吴文英作绛都春词以贺。彭老所作词，周密绝妙好词采录不少，与弟李莱老同为宋遗民词社中重要作家，合有《龟溪二隐词》。"
  },
  "tags": []
}