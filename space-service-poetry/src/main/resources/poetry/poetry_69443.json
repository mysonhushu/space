{
  "id": 69443,
  "star": 11,
  "name": "颐和园词",
  "dynasty": "清代",
  "content": "汉家七叶钟阳九，澒洞风埃昏九有。<br>南国潢池正弄兵，北沽门户仍飞牡。<br>仓皇万乘向金微，一去宫车不复归。<br>提挈嗣皇绥旧服，万几从此出宫闱。<br>东朝渊塞曾无匹，西宫才略称第一。<br>恩泽何曾逮外家，咨谋往往闻温室。<br>亲王辅政最称贤，诸将专征捷奏先。<br>迅归欃抢回日月，八方重睹中兴年。<br>联翩方召升朝右，北门独对西平手。<br>因治楼船凿汉池，别营台沼追文囿。<br>西直门西柳色青，玉泉山下水流清。<br>新锡山名呼万寿，旧疏河水号昆明。<br>昆明万寿佳山水，中间宫殿排云起。<br>拂水回廊千步深，冠山傑阁三层峙。<br>隥道盘行凌紫烟，上方宝殿放祈年。<br>更栽火树千花发，不数名珠彻夜悬。<br>是时朝野多丰豫，年年三月迎銮驭。<br>长乐深严苦敝神，甘泉爽垲宜清暑。<br>高秋风日过重阳，佳节坤成启未央。<br>丹陛大陈三部伎，玉巵亲举万年觞。<br>嗣皇上寿称臣子，本朝家法严无比。<br>问膳曾无赐坐时，从游罕讲家人礼。<br>东平小女最承恩，远嫁归来奉紫宸。<br>卧起每偕荣寿主，丹青差喜缪夫人。<br>尊号珠联十六字，太官加豆依前制。<br>别启琼林贮羡余，更营玉府蒐珍异。<br>月殿云阶敞上方，宫中习静夜焚香。<br>但祝时平边塞静，千秋万岁未渠央。<br>五十年间天下母，后来无继前无偶。<br>却因清暇话平生，万事何堪重回首。<br>忆昔先皇幸朔方，属车恩幸故难量。<br>内批教写清舒馆，小印新镌同道堂。<br>一朝铸鼎降龙驭，后宫髯绝不能去。<br>北渚何堪帝子愁，南衙复遘丞卿怒。<br>手夷端肃反京师，永念冲人未有知。<br>为简儒臣严谕教，别求名族正宫闱。<br>可怜白日西南驶，一纪恩勤付流水。<br>甲观曾无世嫡孙，后宫并乏才人子。<br>提携犹子付黄图，劬苦还如同治初。<br>又见法宫冯玉几，更劳武帐坐珠襦。<br>国事中间几翻覆，近年最忆怀来辱。<br>草地间关短毂车，邮亭仓卒芜萎粥。<br>上相留都树大牙，东南诸将奉王家。<br>坐令佳气腾金阙，复道都人望翠华。<br>自古忠良能活国，于今母子仍玉食。<br>宗庙重闻钟鼓声，离宫不改池台色。<br>一自官家静摄频，含饴无异弄诸孙。<br>但看腰脚今犹健，莫道伤心迹已陈。<br>两宫一旦同绵惙，天柱偏先地维折。<br>高武子孙复几人，哀平国统仍三绝。<br>是时长乐正弥留，茹痛还为社稷谋。<br>已遣伯禽承大统，更扳公旦觐诸侯。<br>别有重臣升御榻，紫枢元老开黄阁。<br>安世忠勤自始终，本初才气尤腾踔。<br>复数同时奉话言，诸王刘泽号亲贤。<br>独总百官居冢宰，共扶孺子济艰难。<br>社稷有灵邦有主，今朝地下告文祖。<br>坐见弥天戢玉棺，独留末命书盟府。<br>原庙丹青俨若神，镜奁遗物尚如新。<br>那知此日新朝主，便是当时顾命臣。<br>离宫一闭经三载，绿水青山不曾改。<br>雨洗苍苔石兽闲，风摇朱户铜蠡在。<br>云韶散乐久无声，甲帐珠簾取次倾。<br>岂谓先朝营楚殿，翻教今日恨尧臣。<br>宣室遗言犹在耳，山河盟誓期终始。<br>寡妇孤儿要易欺，讴歌狱讼终何是。<br>深宫母子独凄然，却似滦阳游幸年。<br>昔去会逢天下养，今来劣受厉人怜。<br>虎鼠龙鱼无定态，唐侯已在虞宾位。<br>且语王孙慎勿疏，相期黄发终无艾。<br>定陵松柏郁青青，应为兴亡一拊膺。<br>却忆年年寒食节，朱侯亲上十三陵。",
  "poet": {
    "id": 408,
    "star": 0,
    "name": "王国维",
    "image": "http://img.gushiwen.org/authorImg/wangguowei.jpg",
    "desc": "王国维（1877年—1927年），字伯隅、静安，号观堂、永观，汉族，浙江海宁盐官镇人。清末秀才。我国近现代在文学、美学、史学、哲学、古文字学、考古学等各方面成就卓著的学术巨子，国学大师。"
  },
  "tags": []
}