{
  "id": 68243,
  "star": 1,
  "name": "摸鱼儿",
  "dynasty": "宋代",
  "content": "倚薰风、画阑亭午。采莲柔舻如语。红裙溅水鸳鸯湿，几度云朝雨暮。游冶处。最好是、小桥芳树寻幽趣。绣帘低护。任凉入霜纨，月侵冰簟，长夏等闲度。 <br> 都如梦，怅望游仙旧侣。遗踪今在何许。愁予渺渺潇湘浦。槛竹空敲朱户。黯无绪。念多情文园，会草长门赋。酒酣自舞。笑满袖缁尘，数茎霜鬓，羞杀照溪鹭。",
  "poet": {
    "id": 0,
    "star": 0,
    "name": "叶阊"
  },
  "tags": []
}