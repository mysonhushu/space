{
  "id": 64712,
  "star": 1,
  "name": "透碧霄",
  "dynasty": "宋代",
  "content": "舣兰舟。十分端是载离愁。练波送远，屏山遮断，此去难留。相从争奈，心期久要，屡更霜秋。叹人生、杳似萍浮。又翻成轻别，都将深恨，付与东流。 <br> 想斜阳影里，寒烟明处，双桨去悠悠。爱渚梅、幽香动，须采掇、倩纤柔。艳歌粲发，谁传馀韵，来说仙游。念故人、留此遐洲。但春风老后，秋月圆时，独倚西楼。",
  "poet": {
    "id": 1094,
    "star": 0,
    "name": "查荎",
    "desc": "查荎(chí) 北宋词人。现存词一首。"
  },
  "tags": []
}