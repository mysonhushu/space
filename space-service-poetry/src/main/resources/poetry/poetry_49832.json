{
  "id": 49832,
  "star": 1,
  "name": "满庭芳（送权府苏台道宗朝奉）",
  "dynasty": "宋代",
  "content": "阊阖天门，芙蓉春殿，几年目断鸡翘。短蓬秋鬓，端幸倚琼瑶。南圃花边小院，西湖畔、云底双桥。归时节，红香露冷，月影上芭蕉。 <br> 明朝。那可望，旗亭烟草，柳渡寒潮。但万户千门，恨客歌樵。戏彩光浮衮绣，听鸣珂、响逼云霄。应回首，绮裘醉客，还是独吹箫。",
  "poet": {
    "id": 0,
    "star": 0,
    "name": "舒亶"
  },
  "tags": []
}