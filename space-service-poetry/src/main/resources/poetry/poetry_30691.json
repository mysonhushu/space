{
  "id": 30691,
  "star": 9,
  "name": "牡丹四首",
  "dynasty": "唐代",
  "content": "异色禀陶甄，常疑主者偏。众芳殊不类，一笑独奢妍。 <br> 颗折羞含懒，丛虚隐陷圆。亚心堆胜被，美色艳于莲。 <br> 品格如寒食，精光似少年。种堪收子子，价合易贤贤。 <br> 迥秀应无妒，奇香称有仙。深阴宜映幕，富贵助开筵。 <br> 蜀水争能染，巫山未可怜。数难忘次第，立困恋傍边。 <br> 逐日愁风雨，和星祝夜天。且从留尽赏，离此便归田。 <br> 万朵照初筵，狂游忆少年。晓光如曲水，颜色似西川。 <br> 白向庚辛受，朱从造化研。众开成伴侣，相笑极神仙。 <br> 见焰宁劳火，闻香不带烟。自高轻月桂，非偶贱池莲。 <br> 影接雕盘动，丛遭恶草偏。招欢忧事阻，就卧觉情牵。 <br> 四面宜绨锦，当头称管弦。泊来莺定忆，粉扰蝶何颠。 <br> 苏息承朝露，滋荣仰霁天。压栏多尽好，敌国贵宜然。 <br> 未落须迷醉，因兹任病缠。人谁知极物，空负感麟篇。 <br> 去年零落暮春时，泪湿红笺怨别离。常恐便随巫峡散， <br> 何因重有武陵期。传情每向馨香得，不语还应彼此知。 <br> 欲就栏边安枕席，夜深闲共说相思。 <br> 牡丹愁为牡丹饥，自惜多情欲瘦羸。浓艳冷香初盖后， <br> 好风乾雨正开时。吟蜂遍坐无闲蕊，醉客曾偷有折枝。 <br> 京国别来谁占玩，此花光景属吾诗。",
  "poet": {
    "id": 947,
    "star": 0,
    "name": "薛能",
    "desc": "薛能(817？-880？）晚唐著名诗人。《郡斋读书志》、《唐诗纪事》、《唐诗品汇》、《唐才子传》均载：“能，字太拙，汾州人(今山西汾阳一带)。”仕宦显达，官至工部尚书。时人称其“诗古赋纵横，令人畏后生”。唐人交游之风盛行。薛能一生仕宦他乡，游历众多地方，诗多寄送赠答、游历登临之作。晚唐一些著名诗人多与有诗与其唱和。"
  },
  "tags": []
}