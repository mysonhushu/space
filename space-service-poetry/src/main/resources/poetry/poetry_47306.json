{
  "id": 47306,
  "star": 10,
  "name": "南乡子",
  "dynasty": "唐代",
  "content": "烟漠漠，雨凄凄，岸花零落鹧鸪啼。远客扁舟临野渡， <br> 思乡处，潮退水平春色暮。 <br> 兰桡举，水文开，竞携藤笼采莲来。回塘深处遥相见， <br> 邀同宴，渌酒一卮红上面。 <br> 归路近，扣舷歌，采真珠处水风多。曲岸小桥山月过， <br> 烟深锁，豆蔻花垂千万朵。 <br> 乘彩舫，过莲塘，棹歌惊起睡鸳鸯。带香游女偎伴笑， <br> 争窈窕，竞折团荷遮晚照。 <br> 倾绿蚁，泛红螺，闲邀女伴簇笙歌。避暑信船轻浪里， <br> 闲游戏，夹岸荔支红蘸水。 <br> 云带雨，浪迎风，钓翁回棹碧湾中。春酒香熟鲈鱼美， <br> 谁同醉？缆却扁舟篷底睡。 <br> 沙月静，水烟轻，芰荷香里夜船行。绿鬟红脸谁家女， <br> 遥相顾，缓唱棹歌极浦去。 <br> 渔市散，渡船稀，越南云树望中微。行客待潮天欲暮， <br> 送春浦，愁听猩猩啼瘴雨。 <br> 拢云髻，背犀梳，焦红衫映绿罗裾。越王台下春风暖， <br> 花盈岸，游赏每邀邻女伴。 <br> 相见处，晚晴天，刺桐花下越台前。暗里回眸深属意， <br> 遗双翠，骑象背人先过水。 <br> 携笼去，采菱归，碧波风起雨霏霏。趁岸小船齐棹急， <br> 罗衣湿，出向桄榔树下立。 <br> 云髻重，葛衣轻，见人微笑亦多情。拾翠采珠能几许， <br> 来还去，争及村居织机女。 <br> 登画舸，泛清波，采莲时唱采莲歌。拦棹声齐罗袖敛， <br> 池光飐，惊起沙鸥八九点。 <br> 双髻坠，小眉弯，笑随女伴下春山。玉纤遥指花深处， <br> 争回顾，孔雀双双迎日舞。 <br> 红豆蔻，紫玫瑰，谢娘家接越王台。一曲乡歌齐抚掌， <br> 堪游赏，酒酌螺杯流水上。 <br> 山果熟，水花香，家家风景有池塘。木兰舟上珠帘卷， <br> 歌声远，椰子酒倾鹦鹉盏。 <br> 新月上，远烟开，惯随潮水采珠来。棹穿花过归溪口， <br> 酤春酒，小艇缆牵垂岸柳。",
  "poet": {
    "id": 111,
    "star": 0,
    "name": "李珣",
    "desc": "李珣（855？-930？），五代词人。字德润，其祖先为波斯人。居家梓州（四川省三台）。生卒年均不详，约唐昭宗乾宁中前后在世。少有时名，所吟诗句，往往动人。妹舜弦为王衍昭仪，他尝以秀才预宾贡。又通医理，兼卖香药，可见他还不脱波斯人本色。蜀亡，遂亦不仕他姓。珣著有琼瑶集，已佚，今存词五十四首，（见《唐五代词》）多感慨之音。）"
  },
  "tags": []
}