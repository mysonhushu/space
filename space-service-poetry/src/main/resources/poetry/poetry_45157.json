{
  "id": 45157,
  "star": 1,
  "name": "怀匡阜",
  "dynasty": "唐代",
  "content": "荆州连岁滞游方，拄杖尘封六尺光。洗面有香思石溜， <br> 冥心无挠忆山床。闲机但愧时机速，静论须惭世论长。 <br> 昨夜分明梦归去，薜萝幽径绕禅房。",
  "poet": {
    "id": 2,
    "star": 0,
    "name": "齐己",
    "image": "http://img.gushiwen.org/authorImg/qiji.jpg",
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。"
  },
  "tags": []
}