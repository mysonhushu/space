{
  "id": 63867,
  "star": 6,
  "name": "莺啼序（吴江长桥）",
  "dynasty": "宋代",
  "content": "银云卷晴缥渺，卧长龙一带。柳丝蘸、几族柔烟，两市帘栋如画。芳草岸、弯环半玉，鳞鳞曲港双流会。看碧天连水，翻成箭样风快。 <br> 白露横江，一苇万顷，问灵槎何在。空翠湿衣不胜寒，日华金掌沆瀣。甃花平、绿文衬步，琼田涌出神仙界。黛眉修，依约雾鬟，在秋波外。 <br> 阁嘘青蜃，楼啄彩虹，飞盖蹴鳌背。灯火暮，相轮倒影，偷睇别浦，片片归帆，远自天际。舞蛟幽壑，栖鸦古木，有人翦取松江水，忆细鳞巨口鱼堪鲙。波涵笠泽，时见静影浮光，霏阴万貌千态。 <br> 蒹葭深处，应有闲鸥，寄语休见怪。倩洗却、香红尘面，买个扁舟，身世飘萍，名利微芥。阑干拍遍，除东曹掾，与天随子是我辈，仅胸中、著得乾坤大。亭前无限惊涛，总把遥吟，月明满载。",
  "poet": {
    "id": 138,
    "star": 0,
    "name": "黄公绍",
    "desc": "黄公绍，宋元之际邵武（今属福建）人，字直翁。咸淳进士。入元不仕，隐居樵溪。著《古今韵会》、以《说文》为本，参考宋元以前字书、韵书，集字书训诂之大成，原书已佚，其同时人熊忠所编《古今韵会举要》中，略能见其大概。另有《在轩集》。"
  },
  "tags": []
}