{
  "id": 65198,
  "star": 1,
  "name": "雨中花",
  "dynasty": "宋代",
  "content": "万缕青青，初眠官柳，向人犹未成阴。据雕鞍马上，拥鼻微吟。远宦情怀谁问，空嗟壮志销沈。正好花时节，山城留滞、忍负归心。 <br> 别离万里，飘蓬无定，谁念会合难凭。相聚里，休辞金盏，酒浅还深。欲把春愁抖擞，春愁转更难禁。乱山高处，凭阑垂袖，聊寄登临。",
  "poet": {
    "id": 0,
    "star": 0,
    "name": "张才翁"
  },
  "tags": []
}