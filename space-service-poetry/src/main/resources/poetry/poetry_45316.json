{
  "id": 45316,
  "star": 1,
  "name": "赠念《法华经》僧",
  "dynasty": "唐代",
  "content": "念念念兮入恶易，念念念兮入善难。念经念佛能一般， <br> 爱河竭处生波澜。言公少年真法器，白昼不出夜不睡。 <br> 心心缘经口缘字，一室寥寥灯照地。沈檀卷轴宝函盛， <br> 薝卜香熏水精记。空山木落古寺闲，松枝鹤眠霜霰干。 <br> 牙根舌根水滴寒，珊瑚捶打红琅玕.但恐莲花七朵一时折， <br> 朵朵似君心地白。又恐天风吹天花，缤纷如雨飘袈裟。 <br> 况闻此经甚微妙，百千诸佛真秘要。灵山说后始传来， <br> 闻者虽多持者少。更堪诵入陀罗尼，唐音梵音相杂时。 <br> 舜弦和雅熏风吹，文王武王弦更悲。 <br> 如此争不遣碧空中有龙来听，有鬼来听。亦使人间闻者敬， <br> 见者敬。自然心虚空，性清净。此经真体即毗卢， <br> 雪岭白牛君识无。",
  "poet": {
    "id": 2,
    "star": 0,
    "name": "齐己",
    "image": "http://img.gushiwen.org/authorImg/qiji.jpg",
    "desc": "齐己（863年—937年）出家前俗名胡德生，晚年自号衡岳沙门，湖南长沙宁乡县祖塔乡人，唐朝晚期著名诗僧。"
  },
  "tags": []
}