{
  "id": 38623,
  "star": 1,
  "name": "杂体联锦",
  "dynasty": "唐代",
  "content": "携手重携手，夹江金线柳。江上柳能长，行人恋尊酒。 <br> 尊酒意何深，为郎歌玉簪。玉簪声断续，钿轴鸣双毂。 <br> 双毂去何方，隔江春树绿。树绿酒旗高，泪痕沾绣袍。 <br> 袍缝紫鹅湿，重持金错刀。错刀何灿烂，使我肠千断。 <br> 肠断欲何言，帘动真珠繁。真珠缀秋露，秋露沾金盘。 <br> 金盘湛琼液，仙子无归迹。无迹又无言，海烟空寂寂。 <br> 寂寂古城道，马嘶芳岸草。岸草接长堤，长堤人解携。 <br> 解携忽已久，缅邈空回首。回首隔天河，恨唱莲塘歌。 <br> 莲塘在何许，日暮西山雨。",
  "poet": {
    "id": 622,
    "star": 0,
    "name": "韦庄",
    "image": "http://img.gushiwen.org/authorImg/weizhuang.jpg",
    "desc": "韦庄（约836年─910年），字端己，杜陵（今中国陕西省西安市附近）人，诗人韦应物的四代孙，唐朝花间派词人，词风清丽，有《浣花词》流传。曾任前蜀宰相，谥文靖。"
  },
  "tags": []
}