{
  "id": 7234,
  "star": 10,
  "name": "行路难五首",
  "dynasty": "唐代",
  "content": "君不见岩下井，百尺不及泉。君不见山上苗， <br> 数寸凌云烟。人生赋命亦如此，何苦太息自忧煎。 <br> 但愿亲友长含笑，相逢不乏杖头钱。寒夜邀欢须秉烛， <br> 岂得常思花柳年。 <br> 君不见门前柳，荣耀暂时萧索久。君不见陌上花， <br> 狂风吹去落谁家。邻家思妇见之叹，蓬首不梳心历乱。 <br> 盛年夫婿长别离，岁暮相逢色已换。 <br> 君不见芳树枝，春花落尽蜂不窥。君不见梁上泥， <br> 秋风始高燕不栖。荡子从军事征战，蛾眉婵娟守空闺。 <br> 独宿自然堪下泪，况复时闻乌夜啼。 <br> 君不见云中月，暂盈还复缺。君不见林下风， <br> 声远意难穷。亲故平生或聚散，欢娱未尽尊酒空。 <br> 叹息青青陵上柏，岁寒能有几人同。 <br> 君不见东流水，一去无穷已。君不见西郊云， <br> 日夕空氛氲。群雁裴回不能去，一雁悲鸣复失群。 <br> 人生结交在终始，莫以升沈中路分。",
  "poet": {
    "id": 1663,
    "star": 0,
    "name": "贺兰进明",
    "image": "http://img.gushiwen.org/authorImg/helanjinming.jpg",
    "desc": "贺兰进明[唐]（约公元七四九年前后在世）字、里、生卒年均不详，约唐玄宗天宝中前后在世。开元十六年，（公元七二八年）登进士第。安禄山之乱，进明以御史大夫为临淮节度。巡遂陷没。肃宗时，为北海太守。诣行在，以为南海太守，摄御史大夫，岭南节度使。后贬秦州司马。进明好古博雅，经籍满腹，著文一百余篇，古诗乐府数十篇，《唐才子传》均传于世。"
  },
  "tags": []
}