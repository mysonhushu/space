{
  "id": 45565,
  "star": 1,
  "name": "建业怀古",
  "dynasty": "唐代",
  "content": "炎精既失御，宇内为三分。吴王霸荆越，建都长江滨。 <br> 爰资股肱力，以静淮海民。魏后欲济师，临流遽旋军。 <br> 岂惟限天堑，所忌在有人。惜哉归命侯，淫虐败前勋。 <br> 衔璧入洛阳，委躬为晋臣。无何覆宗社，为尔含悲辛。 <br> 俄及永嘉末，中原塞胡尘。五马浮渡江，一龙跃天津。 <br> 此时成大业，实赖贤缙绅。辟土虽未远，规模亦振振。 <br> 谢公佐王室，仗节扫伪秦。谁为吴兵孱，用之在有伦。 <br> 荏苒宋齐末，斯须变梁陈。绵历已六代，兴亡互纷纶。 <br> 在德不在险，成败良有因。高堞复于隍，广殿摧于榛。 <br> 王风久泯灭，胜气犹氤氲。皇家一区域，玄化通无垠。 <br> 常言宇宙泰，忽遘云雷屯。极目梁宋郊，茫茫晦妖氛。 <br> 安得倚天剑，斩兹横海鳞。徘徊江山暮，感激为谁申。",
  "poet": {
    "id": 2843,
    "star": 0,
    "name": "吴筠",
    "image": "http://img.gushiwen.org/authorImg/wuyun.jpg",
    "desc": "吴筠 (?一778年)，唐朝华州华阴(今陕西华阴县)人。字贞节。一作正节。性高鲠，少举儒子业，进士落第后隐居南阳倚帝山。天宝初召至京师，请隶人道门。后入嵩山，师承冯齐整而受正一之法。与当时文士李白等交往甚密。玄宗多次征召，应对皆名教世务，并以微言讽帝，深蒙赏赐。后被高力士谗言所伤，固辞还山。东游至会稽，大历十三年(778)卒于剡中。弟子私谥“宗元先生”。"
  },
  "tags": []
}