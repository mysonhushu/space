{
  "id": 42520,
  "star": 1,
  "name": "秋霖即事联句三十韵",
  "dynasty": "唐代",
  "content": "萧索穷秋月，苍茫苦雨天。泄云生栋上，行潦入庭前。 ——白居易 <br> 苔色侵三径，波声想五弦。井蛙争入户，辙鲋乱归泉。 ——王起 <br> 高霤愁晨坐，空阶惊夜眠。鹤鸣犹未已，蚁穴亦频迁。 ——刘禹锡 <br> 散漫疏还密，空濛断复连。竹沾青玉润，荷滴白珠圆。 ——白居易 <br> 地湿灰蛾灭，池添水马怜。有苗沾霢霂，无月弄潺湲。 ——王起 <br> 篱菊潜开秀，园蔬已罢鲜。断行随雁翅，孤啸耸鸢肩。 ——刘禹锡 <br> 桥柱黏黄菌，墙衣点绿钱。草荒行药路，沙泛钓鱼船。 ——白居易 <br> 长者车犹阻，高人榻且悬。金乌何日见，玉爵几时传。 ——王起 <br> 近井桐先落，当檐石欲穿。趋风诚有恋，披雾邈无缘。 ——刘禹锡 <br> 廪米陈生醭，庖薪湿起烟。鸣鸡潜报晓，急景暗凋年。 ——白居易 <br> 盖洒高松上，丝繁细柳边。拂丛时起蝶，堕叶乍惊蝉。 ——王起 <br> 巾角皆争垫，裙裾别似湔。人多蒙翠被，马尽著连乾。 ——刘禹锡 <br> 好客无来者，贫家但悄然。湿泥印鹤迹，漏壁络蜗涎。 ——白居易 <br> 蚊聚雷侵室，鸥翻浪满川。上楼愁幂幂，绕舍厌溅溅。 ——王起 <br> 律候今秋矣，欢娱久旷焉。但令高兴在，晴后奉周旋。 ——刘禹锡",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}