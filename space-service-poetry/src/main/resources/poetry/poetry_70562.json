{
  "id": 70562,
  "star": 2,
  "name": "【正宫】双鸳鸯",
  "dynasty": "元代",
  "content": "柳圈辞<br>暖烟飘，绿杨桥，旋结柔圈折细条。都把发春闲懊恼，碧波深处一时抛。<br>野溪边，丽人天，金缕歌声碧玉圈。解祓不祥随水去，尽回春色到樽前。<br>问春工，二分空，流水桃花飏晓风。欲送春愁何处去？一环清影到湘东。<br>步春溪，喜追陪，相与临流酹一杯。说似碧茵罗袜客，远将愁去莫徘徊。<br>秉兰芳，俯银塘，迎致新祥祓旧殃。不似汉皋空解珮，归时襟袖有余香。<br>醉留连，赏春妍，一曲清歌酒十千。说与琵琶红袖客，好将新事曲中传。",
  "poet": {
    "id": 221,
    "star": 0,
    "name": "王恽",
    "image": "http://img.gushiwen.org/authorImg/wangyun.jpg",
    "desc": "王恽，字仲谋，号秋涧，卫州路汲县（今河南卫辉市）人。元朝著名学者、诗人、政治家，一生仕宦，刚直不阿，清贫守职，好学善文。成为元世祖忽必烈、裕宗皇太子真金和成宗皇帝铁木真三代的谏臣。"
  },
  "tags": []
}