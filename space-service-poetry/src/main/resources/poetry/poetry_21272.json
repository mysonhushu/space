{
  "id": 21272,
  "star": 3,
  "name": "五弦弹－恶郑之夺雅也",
  "dynasty": "唐代",
  "content": "五弦弹，五弦弹，听者倾耳心寥寥。赵璧知君入骨爱， <br> 五弦一一为君调。第一第二弦索索，秋风拂松疏韵落。 <br> 第三第四弦泠泠，夜鹤忆子笼中鸣。第五弦声最掩抑， <br> 陇水冻咽流不得。五弦并奏君试听，凄凄切切复铮铮。 <br> 铁击珊瑚一两曲，冰泻玉盘千万声。铁声杀，冰声寒。 <br> 杀声入耳肤血憯，寒气中人肌骨酸。曲终声尽欲半日， <br> 四坐相对愁无言。座中有一远方士，唧唧咨咨声不已。 <br> 自叹今朝初得闻，始知孤负平生耳。唯忧赵璧白发生， <br> 老死人间无此声。远方士，尔听五弦信为美， <br> 吾闻正始之音不如是。正始之音其若何，朱弦疏越清庙歌。 <br> 一弹一唱再三叹，曲澹节稀声不多。融融曳曳召元气， <br> 听之不觉心平和。人情重今多贱古，古琴有弦人不抚。 <br> 更从赵璧艺成来，二十五弦不如五。",
  "poet": {
    "id": 665,
    "star": 0,
    "name": "白居易",
    "image": "http://img.gushiwen.org/authorImg/baijuyi.jpg",
    "desc": "白居易（772年－846年），字乐天，号香山居士，又号醉吟先生，祖籍太原，到其曾祖父时迁居下邽，生于河南新郑。是唐代伟大的现实主义诗人，唐代三大诗人之一。白居易与元稹共同倡导新乐府运动，世称“元白”，与刘禹锡并称“刘白”。白居易的诗歌题材广泛，形式多样，语言平易通俗，有“诗魔”和“诗王”之称。官至翰林学士、左赞善大夫。公元846年，白居易在洛阳逝世，葬于香山。有《白氏长庆集》传世，代表诗作有《长恨歌》、《卖炭翁》、《琵琶行》等。"
  },
  "tags": []
}