{
  "id": 20237,
  "star": 4,
  "name": "冬行三首",
  "dynasty": "唐代",
  "content": "虫豸腊月皆在蛰，吾独何乃劳其形。小大无由知天命， <br> 但怪守道不得宁。老母妻子一挥手，涕下便作千里行。 <br> 自顾不及遭霜叶，旦夕保得同飘零。达生何足云， <br> 偶然苦乐经其身。古来尧孔与桀跖，善恶何补如今人。 <br> 长年爱伊洛，决计卜长久。赊买里仁宅，水竹且小有。 <br> 卖宅将还资，旧业苦不厚。债家征利心，饿虎血染口。 <br> 腊风刀刻肌，遂向东南走。贤哉韩员外，劝我莫强取。 <br> 凭风谢长者，敢不愧心苟。赁载得估舟，估杂非吾偶。 <br> 壮色排榻席，别座夸羊酒。落日无精光，哑暝被掣肘。 <br> 漕石生齿牙，洗滩乱相掫。奔澌嚼篙杖，夹岸雪龙吼。 <br> 可怜圣明朝，还为丧家狗。通运隔南溟，债利拄北斗。 <br> 扬州屋舍贱，还债堪了不。此宅贮书籍，地湿忧蠹朽。 <br> 贾僎旧相识，十年与营守。贫交多变态，僎得君子不。 <br> 利命子罕言，我诚孔门丑。且贵终焉图，死免惭狐首。 <br> 何当归帝乡，白云永相友。 <br> 不敢唾汴水，汴水入东海。污泥龙王宫，恐获不敬罪。 <br> 不敢蹋汴堤，汴堤连秦宫。蹋尽天子土，馈餫无由通。 <br> 此言虽太阔，且是臣心肠。野风结阴兵，千里鸣刀枪。 <br> 海月护羁魄，到晓点孤光。上不事天子，下不识侯王。 <br> 夜半睡独觉，爽气盈心堂。颜子甚年少，孔圣同行藏。 <br> 我年过颜子，敢道不自强。船人虽奴兵，亦有意智长。 <br> 问我何所得，乐色填清扬。我报果有为，孔经在衣裳。",
  "poet": {
    "id": 2251,
    "star": 0,
    "name": "卢仝",
    "image": "http://img.gushiwen.org/authorImg/lutong.jpg",
    "desc": "卢仝tóng〈形〉（约795－835） 唐代诗人，汉族，“初唐四杰”之一卢照邻的嫡系子孙。祖籍范阳（今河北省涿州市），生于河南济源市武山镇（今思礼村），早年隐少室山，自号玉川子。他刻苦读书，博览经史，工诗精文，不愿仕进。后迁居洛阳。家境贫困，仅破屋数间。但他刻苦读书，家中图书满架。仝性格狷介，颇类孟郊；但其狷介之性中更有一种雄豪之气，又近似韩愈。是韩孟诗派重要人物之一。"
  },
  "tags": []
}