{
  "id": 66933,
  "star": 2,
  "name": "壮椿岁（寿赵丞相）",
  "dynasty": "宋代",
  "content": "恭审某官间期淑气，特立高标。仰维岳之生贤，一朝献颂；赋缁衣而入相，四海同声。欣逢五百年之期，愿上八千岁之祝。可占耆艾，曷尽形容。音寄水龙吟，名为壮椿岁。倘蒙省览，万有荣光。 <br> 纶巾少驻家山，北窗睡觉南薰起。黄庭细看，长生秘诀，神仙奇趣。奈此苍生，顾苏炎热，仰为霖雨。趁丹心未老，将整顿乾坤，手为经理。 <br> 好是今年庆事。抱奇孙、一门佳气。蓬山振佩，麟符重锡，褒纶新美。玉树参庭，桂枝分种，香浮兰芷。看他年、接武三槐，长是伴、壮椿岁。",
  "poet": {
    "id": 0,
    "star": 0,
    "name": "方味道"
  },
  "tags": []
}