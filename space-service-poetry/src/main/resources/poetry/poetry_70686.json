{
  "id": 70686,
  "star": 1,
  "name": "【越调】小桃红_临川八景东",
  "dynasty": "元代",
  "content": "临川八景<br>东城早春<br>暮云楼阁画桥东，渐觉花心动。兰麝香中看鸾凤，笑融融，半醒不醉相陪奉。佳宾兴浓，主人情重，合和小桃红。<br>西园秋暮<br>玉簪金菊露凝秋，酿出西园秀。烟柳新来为谁瘦？畅风流，醉归不记黄昏后。小糟细酒，锦堂晴昼，拚却再扶头。<br>江岸水灯<br>万家灯火闹春桥，十里光相照。舞凤翔鸾势绝妙，可怜宵，波间涌出蓬莱岛。香烟乱飘，笙歌喧闹，飞上玉楼腰。<br>金堤风柳<br>落花飞絮舞晴沙，不似都门下。暮折朝攀梦中怕，最堪夸，牧童渔叟偏宜夏。清风睡煞，淡烟难画，掩映两三家。<br>客船晚烟<br>绿云冉冉锁清湾，香彻东西岸。官课今年九分办，厮追攀，渡头买得新鱼雁。杯盘不干，欢欣无限，忘了大家难。<br>戍楼残霞<br>戍楼残照断霞红，只有青山送。梨叶新来带霜重，望归鸿，归鸿也被西风弄。闲愁万种，旧游云梦，回首月明中。<br>市桥月色<br>玉龙高卧一天秋，宝镜青光透。星斗阑干雨晴后，绿悠悠，软风吹动玻璃皱。烟波顺流，乾坤如昼，半夜有行舟。<br>莲塘雨声<br>忽闻疏雨打新荷，有梦都惊破。头上闲云片时过，泛清波，兰舟饱载风流货。诸般小可，齐声高和，唱彻采莲歌。<br>杂咏<br>市朝名利少相关，成败经来惯。莫道无人识真赝，这其间，急流勇退谁能辨？一双俊眼，一条好汉，不见富春山。<br>古今荣辱转头空，都是相般弄。我道虚名不中用，劝英雄，眼前祸患休多种。秦宫汉冢，乌江云梦，依旧起秋风。<br>杏花开候不曾晴，败尽游人兴。红雪飞来满芳径，问春莺，春莺无语风方定。小蛮有情，夜凉人静，唱彻醉翁亭。<br>海棠开过到蔷薇，春色无多味。争奈新来越憔悴，教他谁，小环也似知人意。疏帘卷起，重门不闭，要看燕双飞。<br>淡烟微雨锁横塘，且看无风浪。一叶轻舟任飘荡，芰荷香，渔歌虽美休高唱。些儿晚凉，金沙滩上，多有睡鸳鸯。<br>绿杨堤畔蓼花洲，可爱溪山秀。烟水茫茫晚凉后，捕鱼舟，冲开万顷玻璃皱。乱云不收，残霞妆就，一片洞庭秋。<br>晚来群雀噪茅檐，渐渐云收敛。但觉新凉入藤簟，喜幽潜，佳人学得皆勤俭。闲情幽怨，新愁旧恨，不许上眉尖。<br>淡黄杨柳月中疏，今古横塘路。为问萧郎在何处，近来书，一帆又下潇湘去。试问别后，软绡红泪，多似露荷珠。",
  "poet": {
    "id": 996,
    "star": 0,
    "name": "盍西村",
    "desc": "盍西村，生平不详。盱眙（今属江苏省）人。元·钟嗣成《录鬼簿》未载其名，而有盍志学，或以为系一人。《录鬼薄》把他列为“前辈已死名公”，称其为“学士”。他的散曲多为写景之作，歌颂隐逸生活，风格清新自然。明朱权《太和正音谱》评论说其词“如清风爽籁”。其散曲作品现存小令17首，套数1套。"
  },
  "tags": []
}