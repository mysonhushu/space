{
  "id": 25321,
  "star": 1,
  "name": "谭子池",
  "dynasty": "唐代",
  "content": "澄水一百步，世名谭子池。余诘陵阳叟，此池当因谁。 <br> 父老谓余说，本郡谭叔皮。开元末年中，生子字阿宜。 <br> 坠地便能语，九岁多须眉。不饮亦不食，未尝言渴饥。 <br> 十五锐行走，快马不能追。二十入山林，一去无还期。 <br> 父母忆念深，乡闾为立祠。大历元年春，此儿忽来归。 <br> 头冠簪凤凰，身著霞裳衣。普遍拯疲俗，丁宁告亲知。 <br> 余为神仙官，下界不可祈。恐为妖魅假，不如早平夷。 <br> 此有黄金藏，镇在兹庙基。发掘散生聚，可以救贫羸。 <br> 金出继灵泉，湛若清琉璃。泓澄表符瑞，水旱无竭时。 <br> 言讫辞冲虚，杳霭上玄微。凡情留不得，攀望众号悲。 <br> 寻禀神仙诫，彻庙劚开窥。果获无穷宝，均融沾因危。 <br> 巨源出岭顶，喷涌世间稀。异境流千古，终年福四维。",
  "poet": {
    "id": 2828,
    "star": 0,
    "name": "郭周藩",
    "desc": "郭周藩，河东人，唐朝登元和六年第。诗一首。"
  },
  "tags": []
}