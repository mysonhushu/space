{
  "id": 28502,
  "star": 1,
  "name": "岁暮自广江至新兴往复中题峡山寺四首",
  "dynasty": "唐代",
  "content": "夜醉晨方醒，孤吟恐失群。海鰌潮上见，江鹄雾中闻。 <br> 未腊梅先实，经冬草自薰。树随山崦合，泉到石棱分。 <br> 虎迹空林雨，猿声绝岭云。萧萧异乡鬓，明日共丝棼。 <br> 薄暮缘西峡，停桡一访僧。鹭巢横卧柳，猿饮倒垂藤。 <br> 水曲岩千叠，云重树百层。山风寒殿磬，溪雨夜船灯。 <br> 滩涨危槎没，泉冲怪石崩。中台一襟泪，岁杪别良朋。 <br> 密树分苍壁，长溪抱碧岑。海风闻鹤远，潭日见鱼深。 <br> 松盖环清韵，榕根架绿阴。洞丁多斫石，蛮女半淘金。 <br> 南浦惊春至，西楼送月沉。江流不过岭，何处寄归心。 <br> 月在行人起，千峰复万峰。海虚争翡翠，溪逻斗芙蓉。 <br> 古木高生槲，阴池满种松。火探深洞燕，香送远潭龙。 <br> 蓝坞寒先烧，禾堂晚并舂。更投何处宿，西峡隔云钟。",
  "poet": {
    "id": 267,
    "star": 0,
    "name": "许浑",
    "image": "http://img.gushiwen.org/authorImg/xuhun.jpg",
    "desc": "许浑，晚唐最具影响力的诗人之一，七五律尤佳，后人拟之与诗圣杜甫齐名，更有“许浑千首诗，杜甫一生愁”之语。"
  },
  "tags": []
}