{
  "id": 68799,
  "star": 1,
  "name": "花心动（落梅）",
  "dynasty": "宋代",
  "content": "谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱飐，翠苔成缬。 <br> 袅袅余香未歇。空怅望音尘，两眉愁切。翠袖泪干，粉额妆寒，此恨有谁同说。江南春信无痕迹，余情在、冷烟残月。梦魂远，兰灯伴人易灭。",
  "poet": {
    "id": 1517,
    "star": 0,
    "name": "黄子行",
    "desc": "黄子行，号逢瓮，修月（今江西省）人，寓籍分宜。黄庭坚之诸孙。有逢瓮寐，今佚。"
  },
  "tags": []
}