{
  "id": 67908,
  "star": 1,
  "name": "念奴娇",
  "dynasty": "宋代",
  "content": "昨宵灰动，有阶前春草，侵凌春雪。碧玉堂前为寿处，齐祝遐龄千百。夜冷笙箫，庭深灯火，应照梅妆额。容华依旧，向来姑射标格。 <br> 独恨绾系日边，东风回首，还有溪山隔。怅望云飞，凝伫久，空使怀英心折。遥折一枝，饱斟花露，再拜瞻南极。愿言来岁，凤池同看春色。",
  "poet": {
    "id": 0,
    "star": 0,
    "name": "王孝严"
  },
  "tags": []
}