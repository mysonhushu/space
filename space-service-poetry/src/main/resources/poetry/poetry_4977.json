{
  "id": 4977,
  "star": 1,
  "name": "贬降至汝州广城驿",
  "dynasty": "唐代",
  "content": "近郊凭汝海，遐服指江干。尚忆趋朝贵，方知失路难。 <br> 曙宫平乐远，秋泽广城寒。岸苇新花白，山梨晚叶丹。 <br> 乡关千里暮，岁序四时阑。函塞云间别，旋门雾里看。 <br> 夙年追騄骥，暮节仰鹓鸾。疲驽劳垂耳，骞腾讵矫翰。 <br> 将调梅铉实，不正李园冠。荆玉终无玷，随珠忽已弹。 <br> 晓装违巩洛，夕梦在长安。北上频伤阮，西征未学潘。 <br> 倾车无共辙，同派有殊澜。去去怀知己，何由报一餐。",
  "poet": {
    "id": 402,
    "star": 0,
    "name": "郑愔",
    "desc": "郑愔（？- 710)唐诗人。字文靖，河北沧县（属沧州）人。卒于唐睿宗景云元年。"
  },
  "tags": []
}