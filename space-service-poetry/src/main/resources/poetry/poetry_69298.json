{
  "id": 69298,
  "star": 9,
  "name": "海上（四首）",
  "dynasty": "清代",
  "content": "日入空山海气侵，秋光千里自登临。<br>十年天地干戈老，四海苍生吊哭深。<br>水涌神山来白鸟，云浮仙阙见黄金。<br>此中何处无人世，只恐难酬烈士心。</p> <p>满地关河一望哀，彻天烽火照胥台。<br>名王白马江东去，故国降幡海上来。<br>秦望云空阳鸟散，冶山天远朔风回。<br>楼船见说军容盛，左次犹虚授钺才。</p> <p>南营乍浦北南沙，终古提封属汉家。<br>万里风烟通日本，一军旗鼓向天涯。<br>楼船已奉征蛮敕，博望空乘泛海槎。<br>愁绝王师看不到，寒涛东起日西斜。</p> <p>长看白日下芜城，又见孤云海上生。<br>感慨河山追失计，艰难戎马发深情。<br>埋轮拗镞周千亩，蔓草枯杨汉二京。<br>今日大梁非旧国，夷门愁杀老侯赢。",
  "poet": {
    "id": 1645,
    "star": 0,
    "name": "顾炎武",
    "image": "http://img.gushiwen.org/authorImg/guyanwu.jpg",
    "desc": "顾炎武（1613.7.15-1682.2.15），汉族，明朝南直隶苏州府昆山（今江苏省昆山市）千灯镇人，本名绛，乳名藩汉，别名继坤、圭年，字忠清、宁人，亦自署蒋山佣；南都败后，因为仰慕文天祥学生王炎午的为人，改名炎武。因故居旁有亭林湖，学者尊为亭林先生。明末清初的杰出的思想家、经学家、史地学家和音韵学家，与黄宗羲、王夫之并称为明末清初“三大儒”。其主要作品有《日知录》、《天下郡国利病书》、《肇域志》、《音学五书》、《韵补正》、《古音表》、《诗本音》、《唐韵正》、《音论》、《金石文字记》、《亭林诗文集》等。"
  },
  "tags": []
}