{
  "id": 7007,
  "star": 1,
  "name": "至德三年春正月时谬蒙差摄海盐令闻王师收二京…五十韵",
  "dynasty": "唐代",
  "content": "天上胡星孛，人间反气横。风尘生汗马，河洛纵长鲸。 <br> 本谓才非据，谁知祸已萌。食参将可待，诛错辄为名。 <br> 万里兵锋接，三时羽檄惊。负恩殊鸟兽，流毒遍黎氓。 <br> 朝市成芜没，干戈起战争。人心悬反覆，天道暂虚盈。 <br> 略地侵中土，传烽到上京。王师陷魑魅，帝座逼欃枪。 <br> 渭水嘶胡马，秦山泣汉兵。关原驰万骑，烟火乱千甍。 <br> 凤驾瞻西幸，龙楼议北征。自将行破竹，谁学去吹笙。 <br> 白日重轮庆，玄穹再造荣。鬼神潜释愤，夷狄远输诚。 <br> 海内戎衣卷，关中贼垒平。山川随转战，草木困横行。 <br> 区宇神功立，讴歌帝业成。天回万象庆，龙见五云迎。 <br> 小苑春犹在，长安日更明。星辰归正位，雷雨发残生。 <br> 文物登前古，箫韶下太清。未央新柳色，长乐旧钟声。 <br> 八使推邦彦，中司案国程。苍生属伊吕，明主仗韩彭。 <br> 凶丑将除蔓，奸豪已负荆。世危看柱石，时难识忠贞。 <br> 薄伐征貔虎，长驱拥旆旌。吴山依重镇，江月带行营。 <br> 金石悬词律，烟云动笔精。运筹初减灶，调鼎未和羹。 <br> 北虏传初解，东人望已倾。池塘催谢客，花木待春卿。 <br> 昔忝登龙首，能伤困骥鸣。艰难悲伏剑，提握喜悬衡。 <br> 巴曲谁堪听，秦台自有情。遂令辞短褐，仍欲请长缨。 <br> 久客田园废，初官印绶轻。榛芜上国路，苔藓北山楹。 <br> 懒慢羞趋府，驱驰忆退耕。榴花无暇醉，蓬发带愁萦。 <br> 地僻方言异，身微俗虑并。家怜双鲤断，才愧小鳞烹。 <br> 沧海今犹滞，青阳岁又更。洲香生杜若，溪暖戏。 <br> 烟水宜春候，褰关值晚晴。潮声来万井，山色映孤城。 <br> 旅梦亲乔木，归心乱早莺。倘无知己在，今已访蓬瀛。",
  "poet": {
    "id": 104,
    "star": 0,
    "name": "刘长卿",
    "image": "http://img.gushiwen.org/authorImg/liuchangqing.jpg",
    "desc": "刘长卿(约726 — 约786)，字文房，汉族，宣城（今属安徽）人，唐代诗人。后迁居洛阳，河间（今属河北）为其郡望。玄宗天宝年间进士。肃宗至德中官监察御史，后为长洲县尉，因事下狱，贬南巴尉。代宗大历中任转运使判官，知淮西、鄂岳转运留后，又被诬再贬睦州司马。德宗建中年间，官终随州刺史，世称刘随州。"
  },
  "tags": []
}