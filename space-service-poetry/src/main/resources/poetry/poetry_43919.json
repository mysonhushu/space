{
  "id": 43919,
  "star": 1,
  "name": "闻诵《法华经》歌",
  "dynasty": "唐代",
  "content": "山色沈沈，松烟幂幂。空林之下，盘陀之石。石上有僧， <br> 结跏横膝。诵白莲经，从旦至夕。左之右之，虎迹狼迹。 <br> 十片五片，异花狼藉。偶然相见，未深相识。知是古之人， <br> 今之人，是昙彦，是昙翼？我闻此经有深旨， <br> 觉帝称之有妙义。合目冥心子细听，醍醐滴入焦肠里。 <br> 佛之意兮祖之髓，我之心兮经之旨。可怜弹指及举手， <br> 不达目前今正是。大矣哉，甚奇特，空王要使群生得。 <br> 光辉一万八千土，土土皆作黄金色。四生六道一光中， <br> 狂夫犹自问弥勒，我亦当年学空寂，一得无心便休息。 <br> 今日亲闻诵此经，始觉驴乘匪端的。我亦当年不出户， <br> 不欲红尘沾步武。今日亲闻诵此经，始觉行行皆宝所。 <br> 我亦当年爱吟咏，将谓冥搜乱神定。今日亲闻诵此经， <br> 何妨笔砚资真性。我亦当年狎儿戏，将谓光阴半虚弃。 <br> 今日亲闻诵此经，始觉聚沙非小事。我昔曾游山与水， <br> 将谓他山非故里。今日亲闻诵此经，始觉山河无寸地。 <br> 我昔心猿未调伏，常将金锁虚拘束。今日亲闻诵此经， <br> 始觉无物为拳拲。师诵此经经一字，字字烂嚼醍醐味。 <br> 醍醐之味珍且美，不在唇，不在齿，只在劳生方寸里。 <br> 师诵此经经一句，句句白牛亲动步。白牛之步疾如风， <br> 不在西，不在东，只在浮生日用中。日用不知一何苦， <br> 酒之肠，饭之腑，长者扬声唤不回。何异聋，何异瞽， <br> 世人之耳非不聪，耳聪特向经中聋。世人之目非不明， <br> 目明特向经中盲。合聪不聪，合明不明，辘轳上下， <br> 浪死虚生。世人纵识师之音，谁人能识师之心。 <br> 世人纵识师之形，谁人能识师之名。师名医王行佛令， <br> 来与众生治心病。能使迷者醒，狂者定，垢者净，邪者正， <br> 凡者圣。如是则非但天恭敬，人恭敬，亦合龙赞咏， <br> 鬼赞咏，佛赞咏。岂得背觉合尘之徒，不稽首而归命。",
  "poet": {
    "id": 0,
    "star": 0,
    "name": "修雅"
  },
  "tags": []
}