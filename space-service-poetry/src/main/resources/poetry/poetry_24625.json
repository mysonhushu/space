{
  "id": 24625,
  "star": 1,
  "name": "述梦诗四十韵",
  "dynasty": "唐代",
  "content": "赋命诚非薄，良时幸已遭。君当尧舜日，官接凤凰曹。 <br> 目睇烟霄阔，心惊羽翼高。椅梧连鹤禁，壀堄接龙韬。 <br> 我后怜词客，吾僚并隽髦。著书同陆贾，待诏比王褒。 <br> 重价连悬璧，英词淬宝刀。泉流初落涧，露滴更濡毫。 <br> 赤豹欣来献，彤弓喜暂櫜。非烟含瑞气，驯雉洁霜毛。 <br> 静室便幽独，虚楼散郁陶。花光晨艳艳，松韵晚骚骚。 <br> 画壁看飞鹤，仙图见巨鳌。倚檐阴药树，落格蔓蒲桃。 <br> 荷静蓬池鲙，冰寒郢水醪。荔枝来自远，卢橘赐仍叨。 <br> 麝气随兰泽，霜华入杏膏。恩光惟觉重，携挈未为劳。 <br> 夕阅梨园骑，宵闻禁仗獒。扇回交彩翟，雕起飏银绦。 <br> 辔待袁丝揽，书期蜀客操。尽规常謇謇，退食尚忉忉。 <br> 龟顾垂金钮，鸾飞曳锦袍。御沟杨柳弱，天厩骕骦豪。 <br> 屡换青春直，闲随上苑遨。烟低行殿竹，风拆绕墙桃。 <br> 聚散俄成昔，悲愁益自熬。每怀仙驾远，更望茂陵号。 <br> 地接三茅岭，川迎伍子涛。花迷瓜步暗，石固蒜山牢。 <br> 兰野凝香管，梅洲动翠篙。泉鱼惊彩妓，溪鸟避干旄。 <br> 感旧心犹绝，思归首更搔。无聊燃蜜炬，谁复劝金舠. <br> 岚气朝生栋，城阴夜入濠。望烟归海峤，送雁渡江皋。 <br> 宛马嘶寒枥，吴钩在锦弢.未能追狡兔，空觉长黄蒿。 <br> 水国逾千里，风帆过万艘。阅川终古恨，惟见暮滔滔。",
  "poet": {
    "id": 815,
    "star": 0,
    "name": "李德裕",
    "image": "http://img.gushiwen.org/authorImg/lideyu.jpg",
    "desc": "李德裕（787—849），字文饶，唐代赵郡赞皇（今河北赞皇县）人，与其父李吉甫均为晚唐名相。唐文宗时，受李宗闵、牛僧儒等牛党势力倾轧，由翰林学士出为浙西观察使。太和七年，入相，复遭奸臣郑注、李训等人排斥，左迁。唐武宗即位后，李德裕再度入相，执政期间外平回鹘、内定昭义、裁汰冗官、协助武宗灭佛，功绩显赫。会昌四年八月，进封太尉、赵国公。唐武宗与李德裕之间的君臣相知成为晚唐之绝唱。后唐宣宗即位，李德裕由于位高权重，五贬为崖州司户。李德裕两度为相，太和年间为相1年8个月，会昌年间为相5年7个月，两次为相7年3个月。"
  },
  "tags": []
}