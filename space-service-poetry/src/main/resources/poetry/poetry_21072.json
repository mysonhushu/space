{
  "id": 21072,
  "star": 1,
  "name": "和李校书新题乐府十二首。驯犀",
  "dynasty": "唐代",
  "content": "建中之初放驯象，远归林邑近交广。兽返深山鸟构巢， <br> 鹰雕鹞鹘无羁鞅。贞元之岁贡驯犀，上林置圈官司养。 <br> 玉盆金栈非不珍，虎啖狴牢鱼食网。渡江之橘逾汶貉， <br> 反时易性安能长。腊月北风霜雪深，踡跼鳞身遂长往。 <br> 行地无疆费传驿，通天异物罹幽枉。乃知养兽如养人， <br> 不必人人自敦奖。不扰则得之于理，不夺有以多于赏。 <br> 脱衣推食衣食之，不若男耕女令纺。尧民不自知有尧， <br> 但见安闲聊击壤。前观驯象后驯犀，理国其如指诸掌。",
  "poet": {
    "id": 18,
    "star": 0,
    "name": "元稹",
    "image": "http://img.gushiwen.org/authorImg/yuanzhen.jpg",
    "desc": "元稹（779年－831年，或唐代宗大历十四年至文宗大和五年），字微之，别字威明，唐洛阳人（今河南洛阳）。父元宽，母郑氏。为北魏宗室鲜卑族拓跋部后裔，是什翼犍之十四世孙。早年和白居易共同提倡“新乐府”。世人常把他和白居易并称“元白”。"
  },
  "tags": []
}