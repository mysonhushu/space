{
  "id": 67229,
  "star": 1,
  "name": "齐天乐",
  "dynasty": "宋代",
  "content": "幽香不受春料理，青青尚馀秋鬓。涧曲碉隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。",
  "poet": {
    "id": 0,
    "star": 0,
    "name": "翁孟寅"
  },
  "tags": []
}