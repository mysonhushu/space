{
  "id": 4582,
  "star": 1,
  "name": "宋主簿鸣皋梦赵六予未及报而陈子云亡今追…贻平昔游旧",
  "dynasty": "唐代",
  "content": "暮川罕停波，朝云无留色。故人琴与诗，可存不可识。 <br> 识心尚可亲，琴诗非故人。鸣皋初梦赵，蜀国已悲陈。 <br> 感化伤沦灭，魂交惜未申。冥期失幽报，兹理复今晨。 <br> 前嗟成后泣，已矣将何及。旧感与新悲，虚怀酬昔时。 <br> 赵侯鸿宝气，独负青云姿。群有含妙识，众象悬清机。 <br> 雄谈尽物变，精义解人颐。在阴既独善，幽跃自为疑。 <br> 踠彼千里足，伤哉一尉欺。陈生富清理，卓荦兼文史。 <br> 思缛巫山云，调逸岷江水。铿锵哀忠义，感激怀知己。 <br> 负剑登蓟门，孤游入燕市。浩歌去京国，归守西山趾。 <br> 幽居探元化，立言见千祀。埋没经济情，良图竟云已。 <br> 坐忆平生游，十载怀嵩丘。题书满古壁，采药遍岩幽。 <br> 子微化金鼎，仙笙不可求。荣哉宋与陆，名宦美中州。 <br> 存亡一暌阻，岐路方悠悠。自予事山海，及兹人世改。 <br> 传闻当世荣，皆入古人名。无复平原赋，空馀邻笛声。 <br> 泣对西州使，悲访北邙茔。新坟蔓宿草，旧阙毁残铭。 <br> 为君成此曲，因言寄友生。默语无穷事，凋伤共此情。",
  "poet": {
    "id": 3040,
    "star": 0,
    "name": "卢藏用",
    "desc": "卢藏用（约664 - 约713），字子潜，唐代诗人，幽州范阳（今河北涿州市）人。少以文辞才学著称，举进士，不得调，与兄征明偕隐终南山。长安(701-704年)中召授左拾遗，神龙中，为礼部侍郎，兼昭文馆学士。以托附太平公主，流放岭南。与陈子昂友善，曾编辑《陈伯玉文集》赞子昂“卓立千古，横制颓波，天下翕然，质文一变”。是陈子昂诗文变革的积极支持者。能属文，工草隶、大小篆、八分。书则幼尚孙（过庭）草，晚师逸少（王羲之），八分有规矩之法。有文集三十卷，《全唐诗》录存其诗八首。《唐书本传、书断》"
  },
  "tags": []
}