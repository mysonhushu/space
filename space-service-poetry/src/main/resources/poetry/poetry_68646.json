{
  "id": 68646,
  "star": 2,
  "name": "水龙吟（浮翠山房拟赋白莲）",
  "dynasty": "宋代",
  "content": "翠裳微护冰肌，夜深暗泣瑶台露。芳容淡泞，风神萧散，凌波晚步。西子残妆，环儿初起，未须匀注。看明珰素袜，相逢憔悴，当应被、西风误。十里云愁雪妒。抱凄凉、盼娇无语。当时姊妹，朱颜褪酒，红衣按舞。别浦重寻，旧盟唯有，一行鸥鹭。伴玉颜月晓，盈盈冷艳，洗人间暑。",
  "poet": {
    "id": 1067,
    "star": 0,
    "name": "王易简",
    "image": "http://img.gushiwen.org/authorImg/wangyijian.jpg",
    "desc": "王易简（生卒年不详）字理得，号可竹，山阴（今浙江绍兴）人。宋末登进士第，除瑞安主簿，不赴。入元，隐居不仕。易简笃于议论，多所著述，有《山中观史吟》。《乐府补题》有其咏物词四首，《绝妙好词》卷六载其词三首。"
  },
  "tags": []
}