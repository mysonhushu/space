{
  "id": 28495,
  "star": 1,
  "name": "登蒜山观发军",
  "dynasty": "唐代",
  "content": "羽檄征兵急，辕门选将雄。犬羊忧破竹，貔虎极飞蓬。 <br> 定系猖狂虏，何烦矍铄翁。更探黄石略，重振黑山功。 <br> 别马嘶营柳，惊乌散井桐。低星连宝剑，残月让雕弓。 <br> 浪晓戈鋋里，山晴鼓角中。甲开鱼照水，旗飏虎拏风。 <br> 去想金河远，行知玉塞空。汉庭应有问，师律在元戎。",
  "poet": {
    "id": 267,
    "star": 0,
    "name": "许浑",
    "image": "http://img.gushiwen.org/authorImg/xuhun.jpg",
    "desc": "许浑，晚唐最具影响力的诗人之一，七五律尤佳，后人拟之与诗圣杜甫齐名，更有“许浑千首诗，杜甫一生愁”之语。"
  },
  "tags": []
}