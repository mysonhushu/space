{
  "id": 68692,
  "star": 1,
  "name": "桂枝香（天柱山房拟赋蟹）",
  "dynasty": "宋代",
  "content": "西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。 <br> 叙旧别、芳篘荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。",
  "poet": {
    "id": 1370,
    "star": 0,
    "name": "陈恕可",
    "desc": "（一作练恕可）字行之，自号宛委居士，越州，（一作固始）人。生卒年均不详，[约公元一二七四年前后在世]（宋度宗淳末前后）。以荫补官，咸淳中以吴县尹致仕。恕可诗，文纯正近古，亦好词，又工小篆，著有乐府补题一卷《词林纪事》传于世。"
  },
  "tags": []
}