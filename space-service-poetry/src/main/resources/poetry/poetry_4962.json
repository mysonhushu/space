{
  "id": 4962,
  "star": 1,
  "name": "奉和幸上官昭容院献诗四首",
  "dynasty": "唐代",
  "content": "地轴楼居远，天台阙路赊。何如游帝宅，即此对仙家。 <br> 座拂金壶电，池摇玉酒霞。无云秦汉隔，别访武陵花。 <br> 尧茨姑射近，汉苑建章连。十五蓂知月，三千桃纪年。 <br> 鸾歌随凤吹，鹤舞向鹍弦。更觅琼妃伴，来过玉女泉。 <br> 宫掖贤才重，山林高尚难。不言辞辇地，更有结庐欢。 <br> 池栋清温燠，岩窗起沍寒。幽亭有仙桂，圣主万年看。 <br> 槎流天上转，茅宇禁中开。河鹊填桥至，山熊避槛来。 <br> 庭花采菉蓐，岩石步莓苔。愿奉舆图泰，长开锦翰裁。",
  "poet": {
    "id": 402,
    "star": 0,
    "name": "郑愔",
    "desc": "郑愔（？- 710)唐诗人。字文靖，河北沧县（属沧州）人。卒于唐睿宗景云元年。"
  },
  "tags": []
}