{
  "id": 5429,
  "star": 1,
  "name": "嵩山十志十首。云锦淙",
  "dynasty": "唐代",
  "content": "云锦淙者，盖激溜冲攒，倾石丛倚，鸣湍叠濯，喷若雷风， <br> 诡辉分丽，焕若云锦。可以莹发灵瞩，幽玩忘归。 <br> 及匪士观之，则反曰寒泉伤玉趾矣。词曰： <br> 水攒冲兮石丛耸，焕云锦兮喷汹涌。苔駮荦兮草夤缘， <br> 芳幂幂兮濑溅溅。石攒丛兮云锦淙，波连珠兮文沓缝。 <br> 有洁冥者媚此幽，漱灵液兮乐天休，实获我心兮夫何求。",
  "poet": {
    "id": 2192,
    "star": 0,
    "name": "卢鸿一",
    "desc": "卢鸿一（?一740前后）唐画家、诗人，著名隐士。一名鸿，字浩然，一字颢然，本幽州范阳（今河北涿县东北）人，徙居洛阳，后隐居嵩山（今登封市）。博学，善篆籀，工八分书，能诗。画山水树石，得平远之趣，与王维相当。卢鸿回山后，聚徒五百余人，讲学于草堂之中，成为一时之盛。自绘其胜景为《草堂十志图》，有摹本，图录于《故宫名画三百种》。《全唐诗》录存其骚体诗十首，名《嵩山十志》，为描写嵩山十景、歌咏自己的隐逸生活之作。"
  },
  "tags": []
}