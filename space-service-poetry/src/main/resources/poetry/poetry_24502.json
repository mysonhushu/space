{
  "id": 24502,
  "star": 1,
  "name": "郡斋卧疾赠昼上人",
  "dynasty": "唐代",
  "content": "夙陪翰墨徒，深论穷文格。丽则风骚后，公然我词客。 <br> 晚依方外友，极理探精赜。吻合南北宗，昼公我禅伯。 <br> 尤明性不染，故我行贞白。随顺令得解，故我言芳泽。 <br> 霅水漾清浔，吴山横碧岑。含珠复蕴玉，价重双南金。 <br> 的皪曜奇彩，凄清流雅音。商声发楚调，调切谱瑶琴。 <br> 吴山为我高，霅水为我深。万景徒有象，孤云本无心。 <br> 众木岂无声，椅桐有清响。众耳岂不聆，钟期有真赏。 <br> 高洁古人操，素怀夙所仰。觌君冰雪姿，祛我淫滞想。 <br> 常吟柳恽诗，苕浦久相思。逮此远为郡，蘋洲芳草衰。 <br> 逢师年腊长，值我病容羸。共话无生理，聊用契心期。",
  "poet": {
    "id": 2772,
    "star": 0,
    "name": "于頔",
    "image": "http://img.gushiwen.org/authorImg/yudi.jpg",
    "desc": "于頔（dí）（？—818年） 唐朝大臣。字允元，北周太师于谨的七世孙。行二十九，河南（今河南洛阳）人。始以门荫补千牛，调授华阴尉。建中四年以摄监察御史充入蕃使判官。迁司门员外郎兼侍御史，充入蕃计会使。历长安令、驾部郎中。贞元七年出为湖州刺史，有政声，与诗僧皎然等唱酬。"
  },
  "tags": []
}