{
  "id": 47156,
  "star": 8,
  "name": "菩萨蛮",
  "dynasty": "唐代",
  "content": "舞裙香暖金泥凤，画梁语燕惊残梦。门外柳花飞， <br>玉郎犹未归¤ <br>愁匀红粉泪，眉剪春山翠。何处是辽阳，锦屏春昼长。 <br>柳花飞处莺声急，晴街春色香车立。金凤小帘开， <br>脸波和恨来¤ <br>今宵求梦想，难到青楼上。赢得一场愁，鸳衾谁并头。 <br>玉钗风动春幡急，交枝红杏笼烟泣。楼上望卿卿， <br>窗寒新雨晴¤ <br>熏炉蒙翠被，绣帐鸳鸯睡。何处有相知，羡他初画眉。 <br>画屏重叠巫阳翠，楚神尚有行云意。朝暮几般心， <br>向他情谩深¤ <br>风流今古隔，虚作瞿塘客。山月照山花，梦回灯影斜。 <br>风帘燕舞莺啼柳，妆台约鬓低纤手。钗重髻盘珊， <br>一枝红牡丹¤ <br>门前行乐客，白马嘶春色。故故坠金鞭，回头应眼穿。 <br>绿云鬓上飞金雀，愁眉敛翠春烟薄。香阁掩芙蓉， <br>画屏山几重¤ <br>窗寒天欲曙，犹结同心苣。啼粉涴罗衣，问郎何日归。 <br>玉炉冰簟鸳鸯锦，粉融香汗流山枕。帘外辘轳声， <br>敛眉含笑惊¤ <br>柳阴烟漠漠，低鬓蝉钗落。须作一生拚，尽君今日欢。",
  "poet": {
    "id": 769,
    "star": 0,
    "name": "牛峤",
    "desc": "牛峤，字松卿（约公元890年前后在世），一字延峰，陇西人。生卒年均不详，约唐昭宗大顺初前后在世。乾符五年（公元878年）进士及第。历官拾遗，补尚书郎，后人又称“牛给事”。以词著名，词格类温庭筠。原有歌诗集三卷，今存词三十三首，（见《花间集》）诗六首。"
  },
  "tags": []
}