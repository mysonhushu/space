{
  "id": 42627,
  "star": 3,
  "name": "赠外",
  "dynasty": "唐代",
  "content": "浮萍依绿水，弱茑寄青松。与君结大义，移天得所从。 <br> 翰林无双鸟，剑水不分龙。谐和类琴瑟，坚固同胶漆。 <br> 义重恩欲深，夷险贵如一。本自身不令，积多婴痛疾。 <br> 朝夕倦床枕，形体耻巾栉。游子倦风尘，从官初解巾。 <br> 束装赴南郢，脂驾出西秦。比翼终难遂，衔雌苦未因。 <br> 徒悲枫岸远，空对柳园春。男儿不重旧，丈夫多好新。 <br> 新人喜新聘，朝朝临粉镜。两鸳固无比，双蛾谁与竞。 <br> 讵怜愁思人，衔啼嗟薄命。蕣华不足恃，松枝有馀劲。 <br> 所愿好九思，勿令亏百行。",
  "poet": {
    "id": 0,
    "star": 0,
    "name": "魏氏"
  },
  "tags": []
}