{
  "id": 66460,
  "star": 1,
  "name": "永遇乐（春暮有怀）",
  "dynasty": "宋代",
  "content": "青幄蔽林，白毡铺径，红雨迷楚。画阁关愁，风帘卷恨，尽日萦情绪。阳台云去，文园人病，寂寞翠尊雕俎。惜韶容、匆匆易失，芳丛对眼如雾。<br> 巾欹润里，衣宽凉渗，又觉渐回骄暑。解箨吹香，遗丸荐脆，小芰浮鸳浦。画栏如旧，依稀犹记，伫立一钩莲步。黯销魂，那堪又听，杜鹃更苦。",
  "poet": {
    "id": 0,
    "star": 0,
    "name": "刘仙伦"
  },
  "tags": []
}