{
  "id": 25906,
  "star": 4,
  "name": "闲居遣怀十首",
  "dynasty": "唐代",
  "content": "身外无徭役，开门百事闲。倚松听唳鹤，策杖望秋山。 <br> 萍任连池绿，苔从匝地斑。料无车马客，何必扫柴关。 <br> 闲卧销长日，亲朋笑我疏。诗篇随分有，人事度年无。 <br> 情性僻难改，愁怀酒为除。谁能思此计，空备满床书。 <br> 白日逍遥过，看山复绕池。展书寻古事，翻卷改新诗。 <br> 赊酒风前酌，留僧竹里棋。同人笑相问，羡我足闲时。 <br> 好景时牵目，茅斋兴有馀。远山经雨后，庭树得秋初。 <br> 道侣怜栽药，高人笑养鱼。优游随本性，甘被弃慵疏。 <br> 永日厨烟绝，何曾暂废吟。闲时随思缉，小酒恣情斟。 <br> 看月嫌松密，垂纶爱水深。世间多少事，无事可关心。 <br> 一生能几日，愁恨也无端。遇酒酕醄饮，逢花烂熳看。 <br> 青云非失路，白发未相干。以此多携解，将心但自宽。 <br> 万事徒纷扰，难关枕上身。朗吟销白日，沈醉度青春。 <br> 演步怜山近，闲眠厌客频。市朝曾不到，长免满衣尘。 <br> 野性多疏惰，幽栖更称情。独行看影笑，闲坐弄琴声。 <br> 懒拜腰肢硬，慵趋礼乐生。业文随日遣，不是为求名。 <br> 生计甘寥落，高名愧自由。惯无身外事，不信世间愁。 <br> 好酒盈杯酌，闲诗任笔酬。凉风从入户，云水更宜秋。 <br> 拙直难和洽，从人笑掩关。不能行户外，宁解走尘间。 <br> 被酒长酣思，无愁可上颜。何言归去事，著处是青山。",
  "poet": {
    "id": 477,
    "star": 0,
    "name": "姚合",
    "image": "http://img.gushiwen.org/authorImg/yaohe.jpg",
    "desc": "姚合，陕州硖石人。生卒年均不详，约唐文宗太和中前后在世。以诗名。登元和十一年（公元八一六年）进士第。初授武功主簿，人因称为姚武功。调富平、万年尉。宝历中，（公元八二六年左右）历监察御史，户部员外郎。出任荆、杭二州刺史。后为给事中，陕、虢观察使。与马戴、费冠卿、殷尧藩、张籍游，李频师事之。诗与贾岛齐名，号称“姚、贾”。仕终秘书监。合著有诗集十卷，《新唐书艺文志》及选王维、祖咏等十八人诗，为极玄集一卷，又摭古人诗联，叙其措意，各有体要，撰诗例一卷，（均《唐才子传》）并传于世。"
  },
  "tags": []
}