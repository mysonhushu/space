{
  "id": 65187,
  "star": 1,
  "name": "蜡梅香",
  "dynasty": "宋代",
  "content": "锦里阳和，看万木凋时，早梅独秀。珍馆琼楼畔，正绛跗初吐，秾华将茂。国艳天葩，真澹伫、雪肌清瘦。似广寒宫，铅华未御，自然妆就。凝睇倚朱阑，喷清香暗度，易袭襟袖。好与花为主，宜秉烛、频观泛湘酎。莫待南枝，随乐府、新声吹后。对赏心人，良辰好景，须信难偶。",
  "poet": {
    "id": 0,
    "star": 0,
    "name": "吴师孟"
  },
  "tags": []
}