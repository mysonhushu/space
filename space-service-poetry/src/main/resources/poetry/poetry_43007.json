{
  "id": 43007,
  "star": 1,
  "name": "三不为篇",
  "dynasty": "唐代",
  "content": "我欲偃文修武，身死名存。斫石通道，祈井流泉。 <br> 君肝在内，我身处边。荆轲拔剑，毛遂捧盘。不为则已， <br> 为则不然。将恐两虎共斗，势不俱全。永□今好， <br> 长绝来怨。是以返迹荒径，息影柴门。 <br> 我欲刺股锥刃，悬头屋梁。书临雪彩，牒映萤光。 <br> 一朝鹏举，万里鸾翔。纵任才辩，游说君王。高车反邑， <br> 衣锦还乡。将恐鸟残以羽，兰折由芳。笼餐讵贵， <br> 钩饵难尝。是以高巢林薮，深穴池塘。 <br> 我欲衒才鬻德，入市趋朝。四众瞻仰，三槐附交。 <br> 标形引势，身达名超。箱盈绮服，厨富甘肴。讽扬弦管， <br> 咏美歌谣。将恐尘栖弱草，露宿危条。无过日旦， <br> 靡越风朝。是以还伤乐浅，非惟苦遥。",
  "poet": {
    "id": 0,
    "star": 0,
    "name": "海顺"
  },
  "tags": []
}