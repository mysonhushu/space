{
  "id": 59092,
  "star": 1,
  "name": "八声甘州（秋夜奉怀浙东辛帅）",
  "dynasty": "宋代",
  "content": "领千岩万壑岂无人，惟欠稼轩来。正松梧秋到，旌旗风动，楼观雄开。俯槛何劳一笑，瀚海荡纤埃。馀事了凫鹜，闲命尊罍。 <br> 江左风流旧话，想登临浩叹，白骨苍苔。把龙韬藏去，游戏且蓬莱。念乡关、偏怜霜鬓，爱盛名、何似展真才。怀公处，夜深凝望，云汉星回。",
  "poet": {
    "id": 0,
    "star": 0,
    "name": "张鎡"
  },
  "tags": []
}