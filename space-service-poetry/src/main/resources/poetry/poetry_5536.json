{
  "id": 5536,
  "star": 9,
  "name": "偶然作六首",
  "dynasty": "唐代",
  "content": "楚国有狂夫，茫然无心想。散发不冠带，行歌南陌上。 <br> 孔丘与之言，仁义莫能奖。未尝肯问天，何事须击壤。 <br> 复笑采薇人，胡为乃长往。 <br> 田舍有老翁，垂白衡门里。有时农事闲，斗酒呼邻里。 <br> 喧聒茅檐下，或坐或复起。短褐不为薄，园葵固足美。 <br> 动则长子孙，不曾向城市。五帝与三王，古来称天子。 <br> 干戈将揖让，毕竟何者是。得意苟为乐，野田安足鄙。 <br> 且当放怀去，行行没馀齿。 <br> 日夕见太行，沉吟未能去。问君何以然，世网婴我故。 <br> 小妹日成长，兄弟未有娶。家贫禄既薄，储蓄非有素。 <br> 几回欲奋飞，踟蹰复相顾。孙登长啸台，松竹有遗处。 <br> 相去讵几许，故人在中路。爱染日已薄，禅寂日已固。 <br> 忽乎吾将行，宁俟岁云暮。 <br> 陶潜任天真，其性颇耽酒。自从弃官来，家贫不能有。 <br> 九月九日时，菊花空满手。中心窃自思，傥有人送否。 <br> 白衣携壶觞，果来遗老叟。且喜得斟酌，安问升与斗。 <br> 奋衣野田中，今日嗟无负。兀傲迷东西，蓑笠不能守。 <br> 倾倒强行行，酣歌归五柳。生事不曾问，肯愧家中妇。 <br> 赵女弹箜篌，复能邯郸舞。夫婿轻薄儿，斗鸡事齐主。 <br> 黄金买歌笑，用钱不复数。许史相经过，高门盈四牡。 <br> 客舍有儒生，昂藏出邹鲁。读书三十年，腰间无尺组。 <br> 被服圣人教，一生自穷苦。 <br> 老来懒赋诗，惟有老相随。宿世谬词客，前身应画师。 <br> 不能舍余习，偶被世人知。名字本皆是，此心还不知。",
  "poet": {
    "id": 515,
    "star": 0,
    "name": "王维",
    "image": "http://img.gushiwen.org/authorImg/wangwei.jpg",
    "desc": "王维（701年－761年，一说699年—761年），字摩诘，汉族，河东蒲州（今山西运城）人，祖籍山西祁县，唐朝诗人，有“诗佛”之称。苏轼评价其：“味摩诘之诗，诗中有画；观摩诘之画，画中有诗。”开元九年（721年）中进士，任太乐丞。王维是盛唐诗人的代表，今存诗400余首，重要诗作有《相思》《山居秋暝》等。王维精通佛学，受禅宗影响很大。佛教有一部《维摩诘经》，是王维名和字的由来。王维诗书画都很有名，非常多才多艺，音乐也很精通。与孟浩然合称“王孟”。"
  },
  "tags": []
}