{
  "id": 59096,
  "star": 9,
  "name": "八声甘州（中秋夜作）",
  "dynasty": "宋代",
  "content": "叹流光迅景，百年间、能醉几中秋。正凄蛩响砌，惊乌翻树，烟淡苹洲。谁唤金轮出海，不带一云浮。才上青林顶，俄转朱楼。 <br> 人老欢情已减，料素娥信我，不为闲愁。念几番清梦，常是故乡留。倩风前、数声横管，叫玉鸾、骑向碧空游。谁能顾，黍炊荣利，蚁战仇雠。",
  "poet": {
    "id": 0,
    "star": 0,
    "name": "张鎡"
  },
  "tags": []
}