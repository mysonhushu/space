{
  "id": 68731,
  "star": 1,
  "name": "金缕词（寿南楼）",
  "dynasty": "宋代",
  "content": "欲上南楼寿。记当年、祥占玉燕，一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、胜醉眉春酒。惭斐句，为觞侑。 <br> 功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。",
  "poet": {
    "id": 0,
    "star": 0,
    "name": "石麟"
  },
  "tags": []
}