{
  "id": 19843,
  "star": 2,
  "name": "祭退之",
  "dynasty": "唐代",
  "content": "呜呼吏部公，其道诚巍昂。生为大贤姿，天使光我唐。 <br> 德义动鬼神，鉴用不可详。独得雄直气，发为古文章。 <br> 学无不该贯，吏治得其方。三次论诤退，其志亦刚强。 <br> 再使平山东，不言所谋臧。荐待皆寒羸，但取其才良。 <br> 亲朋有孤稚，婚姻有办营。如彼天有斗，人可为信常。 <br> 如彼岁有春，物宜得华昌。哀哉未申施，中年遽殂丧。 <br> 朝野良共哀，矧于知旧肠。籍在江湖间，独以道自将。 <br> 学诗为众体，久乃溢笈囊。略无相知人，黯如雾中行。 <br> 北游偶逢公，盛语相称明。名因天下闻，传者入歌声。 <br> 公领试士司，首荐到上京。一来遂登科，不见苦贡场。 <br> 观我性朴直，乃言及平生。由兹类朋党，骨肉无以当。 <br> 坐令其子拜，常呼幼时名。追招不隔日，继践公之堂。 <br> 出则连辔驰，寝则对榻床。搜穷古今书，事事相酌量。 <br> 有花必同寻，有月必同望。为文先见草，酿熟偕共觞。 <br> 新果及异鲑，无不相待尝。到今三十年，曾不少异更。 <br> 公文为时师，我亦有微声。而后之学者，或号为韩张。 <br> 我官麟台中，公为大司成。念此委末秩，不能力自扬。 <br> 特状为博士，始获升朝行。未几享其资，遂忝南宫郎。 <br> 是事赖拯扶，如屋有栋梁。去夏公请告，养疾城南庄。 <br> 籍时官休罢，两月同游翔。黄子陂岸曲，地旷气色清。 <br> 新池四平涨，中有蒲荇香。北台临稻畴，茂柳多阴凉。 <br> 板亭坐垂钓，烦苦稍已平。共爱池上佳，联句舒遐情。 <br> 偶有贾秀才，来兹亦同并。移船入南溪，东西纵篙撑。 <br> 划波激船舷，前后飞鸥鶬.回入潭濑下，网截鲤与鲂。 <br> 踏沙掇水蔬，树下烝新粳。日来相与嬉，不知暑日长。 <br> 柴翁携童儿，聚观于岸傍。月中登高滩，星汉交垂芒。 <br> 钓车掷长线，有获齐欢惊。夜阑乘马归，衣上草露光。 <br> 公为游谿诗，唱咏多慨慷。自期此可老，结社于其乡。 <br> 籍受新官诏，拜恩当入城。公因同归还，居处隔一坊。 <br> 中秋十六夜，魄圆天差晴。公既相邀留，坐语于阶楹。 <br> 乃出二侍女，合弹琵琶筝。临风听繁丝，忽遽闻再更。 <br> 顾我数来过，是夜凉难忘。公疾浸日加，孺人视药汤。 <br> 来候不得宿，出门每回遑。自是将重危，车马候纵横。 <br> 门仆皆逆遣，独我到寝房。公有旷达识，生死为一纲。 <br> 及当临终晨，意色亦不荒。赠我珍重言，傲然委衾裳。 <br> 公比欲为书，遗约有修章。令我署其末，以为后事程。 <br> 家人号于前，其书不果成。子符奉其言，甚于亲使令。 <br> 鲁论未讫注，手迹今微茫。新亭成未登，闭在庄西厢。 <br> 书札与诗文，重叠我笥盈。顷息万事尽，肠情多摧伤。 <br> 旧茔盟津北，野窆动鼓钲。柳车一出门，终天无回箱。 <br> 籍贫无赠赀，曷用申哀诚。衣器陈下帐，醪饵奠堂皇。 <br> 明灵庶鉴知，仿佛斯来飨。 ",
  "poet": {
    "id": 390,
    "star": 0,
    "name": "张籍",
    "image": "http://img.gushiwen.org/authorImg/zhangji.jpg",
    "desc": "张籍（约767～约830），唐代诗人。字文昌，汉族，和州乌江（今安徽和县）人，郡望苏州吴（今江苏苏州）1 。先世移居和州，遂为和州乌江（今安徽和县乌江镇）人。世称“张水部”、“张司业”。张籍的乐府诗与王建齐名，并称“张王乐府”。著名诗篇有《塞下曲》《征妇怨》《采莲曲》《江南曲》。1 《张籍籍贯考辨》认为，韩愈所说的“吴郡张籍”乃谓其郡望，并引《新唐书·张籍传》、《唐诗纪事》、《舆地纪胜》等史传材料，驳苏州之说而定张籍为乌江人。"
  },
  "tags": []
}