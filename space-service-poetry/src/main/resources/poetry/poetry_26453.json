{
  "id": 26453,
  "star": 1,
  "name": "前相国赞皇公早葺平泉山居暂还憩…十四首奉寄",
  "dynasty": "唐代",
  "content": "动复有原，进退有期。用在得正，明以知微。夫惟哲人， <br> 会且有归。静固胜热，安每虑危。将憩于盘，止亦先机。 <br> 植爱在根，钟福有兆。珠潜巨海，玉蕴昆峤。披室生白， <br> 照夜成昼。挥翰飞文，入侍左右。出纳帝命，弘兹在宥。 <br> 历难求试，执宪成风。四镇咸乂，三阶以融。捧日柱天， <br> 造膝纳忠。建储固本，树屏息戎。彼狐彼鼠，窒穴扫踪。 <br> 我力或屈，我躬莫污。三黜如饴，三起惟惧。再宾为宠， <br> 一麾为饫。昔在治繁，常思归去。今则合契，行斯中虑。 <br> 有凤自南，亦翙其羽。好姱佳丽，于伊之浒。五彩含章， <br> 九苞合矩。佩仁服义，鸣中律吕。我来思卷，薄言遵渚。 <br> 凿龙中辟，伊原古奔。下有秘洞，豁起石门。竹涧水横， <br> 松架雪屯。岫环如壁，岩虚若轩。朝昏含景，夏凊冬温。 <br> 南溪回舟，西岭望竦。水远如空，山微似巃.二室峰连， <br> 四山骈耸。五女乍欹，玉华独踊。云翔日耀，如戴如拱。 <br> 飞泉挂空，如决天浔。万仞悬注，直贯潭心。月正中央， <br> 洞见浅深。群山无影，孤鹤时吟。我啸我歌，或眺或临。 <br> 鸟之在巢，风起林摇。退翔城颠，翠虬扪天。雨止雪旋， <br> 亦息于渊。人皆知进，我独止焉。人皆务明，我独晦焉。 <br> 邈矣其山，默矣其泉。 <br> 寝丘之田，土山之上。孙既贻谋，谢亦遐想。俭则为福， <br> 华固难长。宁若我心，一泉一壤。造适为足，超然孤赏。 <br> 其风自西，言发帝庭。飘彼黄素，堕于山楹。公拜稽首， <br> 靡敢受荣。宸严再临，俾抚百城。恋此莫处，星言其征。 <br> 公昔南迈，我不及睹。言旋旧观，莫获安语。今则不遑， <br> 载鶱载举。离忧莫写，欢好曷叙。怆矣东望，泣涕如雨。 <br> 山嵇之旧，刘卢之恩。举世莫尚，惟公是敦。哀我蠢蠢， <br> 念我谆谆。振此铩翮，扇之腾翻。斯德未报，只誓子孙。 <br> 迢迢秦塞，南望吴门。对酒不饮，设琴不援。何以代面， <br> 寄之濡翰。何以写怀，诗以足言。无密玉音，以慰我魂。",
  "poet": {
    "id": 1950,
    "star": 0,
    "name": "裴潾",
    "desc": "裴潾，生年不洋，卒于唐文宗开成三年(838年)，河东闻喜(今山西闻喜县)人，以门荫入仕，一生历唐宪宗、穆宗、敬宗、文宗四朝，史称“以道义自处，事上尽心，尤嫉朋党，故不为权幸所知。”"
  },
  "tags": []
}