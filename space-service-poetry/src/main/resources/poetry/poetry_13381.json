{
  "id": 13381,
  "star": 1,
  "name": "从江西至彭蠡入浙西淮南界道中寄齐相公",
  "dynasty": "唐代",
  "content": "大贤旧丞相，作镇江山雄。自镇江山来，何人得如公。 <br> 处士待徐孺，仙人期葛洪。一身控上游，八郡趋下风。 <br> 比屋除畏溺，林塘曳烟虹。生人罢虔刘，井税均且充。 <br> 大府肃无事，欢然接悲翁。心清百丈泉，目送孤飞鸿。 <br> 数年鄱阳掾，抱责栖微躬。首阳及汨罗，无乃褊其衷。 <br> 杨朱并阮籍，未免哀途穷。四贤虽得仁，此怨何匆匆。 <br> 老氏齐宠辱，於陵一穷通。本师留度门，平等冤亲同。 <br> 能依二谛法，了达三轮空。真境靡方所，出离内外中。 <br> 无边尽未来，定惠双修功。蹇步惭寸进，饰装随转蓬。 <br> 朝行楚水阴，夕宿吴洲东。吴洲复白云，楚水飘丹枫。 <br> 晚霞烧回潮，千里光曈曈。蓂开海上影，桂吐淮南丛。 <br> 何当翼明庭，草木生春融。",
  "poet": {
    "id": 49,
    "star": 0,
    "name": "顾况",
    "image": "http://img.gushiwen.org/authorImg/gukuang.jpg",
    "desc": "顾况（生卒年不详），字逋翁，号华阳真逸（一说华阳真隐）。晚年自号悲翁，汉族，唐朝海盐人，（今在浙江海宁境内）人。唐代诗人、画家、鉴赏家。他一生官位不高，曾任著作郎，因作诗嘲讽得罪权贵，贬饶州司户参军。晚年隐居茅山，有《华阳集》行世。"
  },
  "tags": []
}