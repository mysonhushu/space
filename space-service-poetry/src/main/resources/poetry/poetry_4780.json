{
  "id": 4780,
  "star": 1,
  "name": "答魑魅代书寄家人",
  "dynasty": "唐代",
  "content": "魑魅来相问，君何失帝乡。龙钟辞北阙，蹭蹬守南荒。 <br> 览镜怜双鬓，沾衣惜万行。抱愁那去国，将老更垂裳。 <br> 影答余他岁，恩私宦洛阳。三春给事省，五载尚书郎。 <br> 黄阁游鸾署，青缣御史香。扈巡行太液，陪宴坐明光。 <br> 渭北升高苑，河南祓禊场。烟花恒献赋，泉石每称觞。 <br> 暇日从休浣，高车映道傍。迎宾就丞相，选士谒昭王。 <br> 侍宠言犹得，承欢谓不忘。一朝贻厚谴，五宅竟同防。 <br> 凶竖曾驱策，权豪岂易当。款颜因侍从，接武在文章。 <br> 且惧威非rP，宁知心是狼。身犹纳履误，情为覆盆伤。 <br> 可叹缘成业，非关行昧藏。喜逢今改旦，正朔复归唐。 <br> 河谶随龙马，天书逐凤凰。朝容欣旧则，宸化美初纲。 <br> 告善雕旌建，收冤锦旆张。宰臣更献纳，郡守各明扬。 <br> 礼乐移三统，舟车会八方。云沙降白遂，秦陇献烧当。 <br> 三赦重天造，千推极国详。大招思复楚，于役限维桑。 <br> 涨海缘真腊，崇山压古棠。雕题飞栋宇，儋耳间衣裳。 <br> 伏枕神馀劣，加餐力未强。空庭游翡翠，穷巷倚桄榔。 <br> 缘体分殊昔，回眸宛异常。吉凶恒委郑，年寿会询唐。 <br> 家本传清白，官移重挂床。上京无薄产，故里绝穷庄。 <br> 碧玉先时费，苍头此自将。兴言叹家口，何处待赢粮。 <br> 计吏从都出，传闻大小康。降除沾二弟，离拆已三房。 <br> 剑外悬销骨，荆南预断肠。音尘黄耳间，梦想白眉良。 <br> 复此单栖鹤，衔雏愿远翔。何堪万里外，云海已溟茫。 <br> 戚属甘胡越，声名任秕糠。由来休愤命，命也信苍苍。 <br> 独坐寻周易，清晨咏老庄。此中因悟道，无问入猖狂。",
  "poet": {
    "id": 494,
    "star": 0,
    "name": "沈佺期",
    "image": "http://img.gushiwen.org/authorImg/shenquanqi.jpg",
    "desc": "沈佺期，字云卿，相州内黄人。善属文，尤长七言之作。擢进士第。长安中，累迁通事舍人，预修《三教珠英》，转考功郎给事中。坐交张易之，流驩州。稍迁台州录事参军。神龙中，召见，拜起居郎，修文馆直学士，历中书舍人，太子少詹事。开元初卒。建安后，讫江左，诗律屡变，至沈约、庾信，以音韵相婉附，属对精密，及佺期与宋之问，尤加靡丽。回忌声病，约句准篇，如锦绣成文，学者宗之，号为沈宋。语曰：苏李居前，沈宋比肩。集十卷，今编诗三卷。"
  },
  "tags": []
}