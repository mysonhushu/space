{
  "id": 70494,
  "star": 1,
  "name": "【商调】梧叶儿_春三月，夜",
  "dynasty": "元代",
  "content": "春三月，夜五更，孤枕梦难成。香销尽，花弄影，此时情，辜负了窗前月明。<br>花前约，月下期，欢笑忽分离。相思害，憔悴死，诉与谁？只有天知地知。<br>乜斜害，药难医，陡峻恶相思。懊悔自，埋怨你，见面时，说几句知心话儿。<br>桃花树，落绛英，和闷过清明。风才定，雨乍晴，绣针停，短叹长吁几声。<br>暮春<br>春云净，芳树晓，花外燕声娇。呼红袖，品玉箫，泛兰桡，十里春风画桥。<br>韶华过，春色休，红瘦绿阴稠。花凝泪，柳带愁，泛兰舟，明日寻芳载酒。<br>湖上<br>舟中句，湖上景，芳酒泛金橙。云初退，月正明，雪初晴，几树梅花弄影。",
  "poet": {
    "id": 2233,
    "star": 0,
    "name": "吴仁卿",
    "desc": "吴仁卿，名弘道，号克斋。至顺 元年(一三三○)前以府判致仕，他还担任过知县。"
  },
  "tags": []
}