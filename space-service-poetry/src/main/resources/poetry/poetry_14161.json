{
  "id": 14161,
  "star": 1,
  "name": "奉天酬别郑谏议云逵、卢拾遗景亮见别之作",
  "dynasty": "唐代",
  "content": "巨孽盗都城，传闻天下惊。陪臣九江畔，走马来赴难。 <br> 伏奏见龙颜，旋持手诏还。单车不可驻，朱槛未遑攀。 <br> 故人出相饯，共悲行路难。临岐荷赠言，对酒独伤魂。 <br> 世故山川险，忧多思虑昏。重阴蔽芳月，叠岭明旧雪。 <br> 泥积辙更深，木冰花不发。郑君间世贤，忠孝乃双全。 <br> 大义弃妻子，至淳易生死。知心三四人，越境千馀里。 <br> 骏马帐前发，惊尘路傍起。楼头俯首看，莫敢相留止。 <br> 拜阙奏良图，留中沃圣谟。洗兵救卫郡，诱敌讨幽都。 <br> 名亚典属国，良选谏大夫。从容九霄上，谈笑授阴符。 <br> 卢生富才术，特立居近密。采掇献吾君，朝廷视听新。 <br> 宽饶狂自比，汲黯直为邻。就列继三事，主文当七人。 <br> 可怜长守道，不觉五逢春。昔去城南陌，各为天际客。 <br> 关河烟雾深，寸步音尘隔。羁旅忽相遇，别离又兹夕。 <br> 前悲涕未干，后喜心已戚。而我方老大，颇为风眩迫。 <br> 夫君并少年，何尔鬓须白。惆怅语不尽，裴回情转剧。 <br> 一尊自共持，以慰长相忆。",
  "poet": {
    "id": 286,
    "star": 0,
    "name": "戴叔伦",
    "image": "http://img.gushiwen.org/authorImg/daishulun.jpg",
    "desc": "戴叔伦(732—789)，唐代诗人，字幼公（一作次公），润州金坛(今属江苏)人。年轻时师事萧颖士。曾任新城令、东阳令、抚州刺史、容管经略使。晚年上表自请为道士。其诗多表现隐逸生活和闲适情调，但《女耕田行》、《屯田词》等篇也反映了人民生活的艰苦。论诗主张“诗家之景，如蓝田日暖，良玉生烟，可望而不可置于眉睫之前”。其诗体裁皆有所涉猎。"
  },
  "tags": []
}