{
  "id": 4126,
  "star": 25,
  "name": "感遇诗三十八首",
  "dynasty": "唐代",
  "content": "微月生西海，幽阳始代升。圆光正东满，阴魄已朝凝。 <br> 太极生天地，三元更废兴。至精谅斯在，三五谁能征。 <br> 兰若生春夏，芊蔚何青青。幽独空林色，朱蕤冒紫茎。 <br> 迟迟白日晚，袅袅秋风生。岁华尽摇落，芳意竟何成。 <br> 苍苍丁零塞，今古缅荒途。亭堠何摧兀，暴骨无全躯。 <br> 黄沙幕南起，白日隐西隅。汉甲三十万，曾以事匈奴。 <br> 但见沙场死，谁怜塞上孤。 <br> 乐羊为魏将，食子殉军功。骨肉且相薄，他人安得忠。 <br> 吾闻中山相，乃属放麑翁。孤兽犹不忍，况以奉君终。 <br> 市人矜巧智，于道若童蒙。倾夺相夸侈，不知身所终。 <br> 曷见玄真子，观世玉壶中。窅然遗天地，乘化入无穷。 <br> 吾观龙变化，乃知至阳精。石林何冥密，幽洞无留行。 <br> 古之得仙道，信与元化并。玄感非象识，谁能测沉冥。 <br> 世人拘目见，酣酒笑丹经。昆仑有瑶树，安得采其英。 <br> 白日每不归，青阳时暮矣。茫茫吾何思，林卧观无始。 <br> 众芳委时晦，鶗鴂鸣悲耳。鸿荒古已颓，谁识巢居子。 <br> 吾观昆仑化，日月沦洞冥。精魄相交会，天壤以罗生。 <br> 仲尼推太极，老聃贵窈冥。西方金仙子，崇义乃无明。 <br> 空色皆寂灭，缘业定何成。名教信纷藉，死生俱未停。 <br> 圣人秘元命，惧世乱其真。如何嵩公辈，诙谲误时人。 <br> 先天诚为美，阶乱祸谁因。长城备胡寇，嬴祸发其亲。 <br> 赤精既迷汉，子年何救秦。去去桃李花，多言死如麻。 <br> 深居观元化，悱然争朵颐。谗说相啖食，利害纷eq々。 <br> 便便夸毗子，荣耀更相持。务光让天下，商贾竞刀锥。 <br> 已矣行采芝，万世同一时。 <br> 吾爱鬼谷子，青溪无垢氛。囊括经世道，遗身在白云。 <br> 七雄方龙斗，天下久无君。浮荣不足贵，遵养晦时文。 <br> 舒可弥宇宙，卷之不盈分。岂徒山木寿，空与麋鹿群。 <br> 呦呦南山鹿，罹罟以媒和。招摇青桂树，幽蠹亦成科。 <br> 世情甘近习，荣耀纷如何。怨憎未相复，亲爱生祸罗。 <br> 瑶台倾巧笑，玉杯殒双蛾。谁见枯城蘖，青青成斧柯。 <br> 林居病时久，水木澹孤清。闲卧观物化，悠悠念无生。 <br> 青春始萌达，朱火已满盈。徂落方自此，感叹何时平。 <br> 临岐泣世道，天命良悠悠。昔日殷王子，玉马遂朝周。 <br> 宝鼎沦伊谷，瑶台成古丘。西山伤遗老，东陵有故侯。 <br> 贵人难得意，赏爱在须臾。莫以心如玉，探他明月珠。 <br> 昔称夭桃子，今为舂市徒。鸱鸮悲东国，麋鹿泣姑苏。 <br> 谁见鸱夷子，扁舟去五湖。 <br> 圣人去已久，公道缅良难。蚩蚩夸毗子，尧禹以为谩。 <br> 骄荣贵工巧，势利迭相干。燕王尊乐毅，分国愿同欢。 <br> 鲁连让齐爵，遗组去邯郸。伊人信往矣，感激为谁叹。 <br> 幽居观天运，悠悠念群生。终古代兴没，豪圣莫能争。 <br> 三季沦周赧，七雄灭秦嬴。复闻赤精子，提剑入咸京。 <br> 炎光既无象，晋虏复纵横。尧禹道已昧，昏虐势方行。 <br> 岂无当世雄，天道与胡兵。咄咄安可言，时醉而未醒。 <br> 仲尼溺东鲁，伯阳遁西溟。大运自古来，旅人胡叹哉。 <br> 逶迤势已久，骨鲠道斯穷。岂无感激者，时俗颓此风。 <br> 灌园何其鄙，皎皎於陵中。世道不相容，嗟嗟张长公。 <br> 圣人不利己，忧济在元元。黄屋非尧意，瑶台安可论。 <br> 吾闻西方化，清净道弥敦。奈何穷金玉，雕刻以为尊。 <br> 云构山林尽，瑶图珠翠烦。鬼工尚未可，人力安能存。 <br> 夸愚适增累，矜智道逾昏。 <br> 玄天幽且默，群议曷嗤嗤。圣人教犹在，世运久陵夷。 <br> 一绳将何系，忧醉不能持。去去行采芝，勿为尘所欺。 <br> 蜻蛉游天地，与世本无患。飞飞未能止，黄雀来相干。 <br> 穰侯富秦宠，金石比交欢。出入咸阳里，诸侯莫敢言。 <br> 宁知山东客，激怒秦王肝。布衣取丞相，千载为辛酸。 <br> 微霜知岁晏，斧柯始青青。况乃金天夕，浩露沾群英。 <br> 登山望宇宙，白日已西暝。云海方荡潏，孤鳞安得宁。 <br> 翡翠巢南海，雄雌珠树林。何知美人意，骄爱比黄金。 <br> 杀身炎州里，委羽玉堂阴。旖旎光首饰，葳蕤烂锦衾。 <br> 岂不在遐远，虞罗忽见寻。多材信为累，叹息此珍禽。 <br> 挈瓶者谁子，姣服当青春。三五明月满，盈盈不自珍。 <br> 高堂委金玉，微缕悬千钧。如何负公鼎，被夺笑时人。 <br> 玄蝉号白露，兹岁已蹉跎。群物从大化，孤英将奈何。 <br> 瑶台有青鸟，远食玉山禾。昆仑见玄凤，岂复虞云罗。 <br> 荒哉穆天子，好与白云期。宫女多怨旷，层城闭蛾眉。 <br> 日耽瑶池乐，岂伤桃李时。青苔空萎绝，白发生罗帷。 <br> 朝发宜都渚，浩然思故乡。故乡不可见，路隔巫山阳。 <br> 巫山彩云没，高丘正微茫。伫立望已久，涕落沾衣裳。 <br> 岂兹越乡感，忆昔楚襄王。朝云无处所，荆国亦沦亡。 <br> 昔日章华宴，荆王乐荒淫。霓旌翠羽盖，射兕云梦林。 <br> 朅来高唐观，怅望云阳岑。雄图今何在，黄雀空哀吟。 <br> 丁亥岁云暮，西山事甲兵。赢粮匝邛道，荷戟争羌城。 <br> 严冬阴风劲，穷岫泄云生。昏曀无昼夜，羽檄复相惊。 <br> 拳跼竞万仞，崩危走九冥。籍籍峰壑里，哀哀冰雪行。 <br> 圣人御宇宙，闻道泰阶平。肉食谋何失，藜藿缅纵横。 <br> 可怜瑶台树，灼灼佳人姿。碧华映朱实，攀折青春时。 <br> 岂不盛光宠，荣君白玉墀。但恨红芳歇，凋伤感所思。 <br> 朅来豪游子，势利祸之门。如何兰膏叹，感激自生冤。 <br> 众趋明所避，时弃道犹存。云渊既已失，罗网与谁论。 <br> 箕山有高节，湘水有清源。唯应白鸥鸟，可为洗心言。 <br> 索居犹几日，炎夏忽然衰。阳彩皆阴翳，亲友尽暌违。 <br> 登山望不见，涕泣久涟洏。宿梦感颜色，若与白云期。 <br> 马上骄豪子，驱逐正蚩蚩。蜀山与楚水，携手在何时。 <br> 金鼎合神丹，世人将见欺。飞飞骑羊子，胡乃在峨眉。 <br> 变化固幽类，芳菲能几时。疲疴苦沦世，忧痗日侵淄。 <br> 眷然顾幽褐，白云空涕洟。 <br> 朔风吹海树，萧条边已秋。亭上谁家子，哀哀明月楼。 <br> 自言幽燕客，结发事远游。赤丸杀公吏，白刃报私仇。 <br> 避仇至海上，被役此边州。故乡三千里，辽水复悠悠。 <br> 每愤胡兵入，常为汉国羞。何知七十战，白首未封侯。 <br> 本为贵公子，平生实爱才。感时思报国，拔剑起蒿莱。 <br> 西驰丁零塞，北上单于台。登山见千里，怀古心悠哉。 <br> 谁言未忘祸，磨灭成尘埃。 <br> 浩然坐何慕，吾蜀有峨眉。念与楚狂子，悠悠白云期。 <br> 时哉悲不会，涕泣久涟洏。梦登绥山穴，南采巫山芝。 <br> 探元观群化，遗世从云螭。婉娈时永矣，感悟不见之。 <br> 朝入云中郡，北望单于台。胡秦何密迩，沙朔气雄哉。 <br> 藉藉天骄子，猖狂已复来。塞垣无名将，亭堠空崔嵬。 <br> 咄嗟吾何叹，边人涂草莱。 <br> 仲尼探元化，幽鸿顺阳和。大运自盈缩，春秋递来过。 <br> 盲飙忽号怒，万物相纷劘。溟海皆震荡，孤凤其如何。",
  "poet": {
    "id": 12,
    "star": 0,
    "name": "陈子昂",
    "image": "http://img.gushiwen.org/authorImg/chenziang.jpg",
    "desc": "陈子昂（约公元661～公元702），唐代文学家，初唐诗文革新人物之一。字伯玉，汉族，梓州射洪(今属四川)人。因曾任右拾遗，后世称为陈拾遗。光宅进士，历仕武则天朝麟台正字、右拾遗。解职归乡后受人所害，忧愤而死。其存诗共100多首，其中最有代表性的是《感遇》诗38首，《蓟丘览古赠卢居士藏用》7首和《登幽州台歌》。"
  },
  "tags": []
}