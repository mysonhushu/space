{
  "id": 25318,
  "star": 1,
  "name": "使南海道长沙，题道林岳麓寺",
  "dynasty": "唐代",
  "content": "道林岳麓仲与昆，卓荦请从先后论。松根踏云二千步， <br> 始见大屋开三门。泉清或戏蛟龙窟，殿豁数尽高帆掀。 <br> 即今异鸟声不断，闻道看花春更繁。从容一衲分若有， <br> 萧瑟两鬓吾能髡。逢迎侯伯转觉贵，膜拜佛像心加尊。 <br> 稍揖皇英颒浓泪，试与屈贾招清魂。荒唐大树悉楠桂， <br> 细碎枯草多兰荪，沙弥去学五印字，静女来悬千尺幡。 <br> 主人念我尘眼昏，半夜号令期至暾。迟回虽得上白舫， <br> 羁泄不敢言绿尊。两祠物色采拾尽，壁间杜甫真少恩。 <br> 晚来光彩更腾射，笔锋正健如可吞。",
  "poet": {
    "id": 1969,
    "star": 0,
    "name": "唐扶",
    "desc": "唐扶，字云翔，元和五年进士登第，累佐使府。入朝为监察御史，出为刺史。太和初，入朝为屯田郎中。十五年，充山南道宣抚使，至邓州。八年，充弘文馆学士，判院事。九年，转职方郎中，权知中书舍人事。开成初，正拜舍人，逾月，授福州刺史、御史中丞、福建团练观察使。四年十一月，卒于镇。扶佐幕立事，登朝有名，及廉问瓯、闽，政事不治。身殁之后，仆妾争财，诣阙论诉，法司按劾，其家财十万贯，归于二妾。又尝枉杀部人，为其家所诉。行己前后不类，时论非之。"
  },
  "tags": []
}