{
  "id": 2432,
  "star": 1,
  "name": "赞德上越国公杨素",
  "dynasty": "唐代",
  "content": "君侯称上宰，命世挺才英。本超骐骥足，复蕴风云情。 <br> 摅藻掞锦绮，育德润瑶琼。已踵四知举，非无三杰名。 <br> 济世同舟楫，匡政本阿衡。雍容入青琐，肃穆侍丹楹。 <br> 桂宫擅鸣珮，槐路独飞缨。高门罗虎戟，绮阁丽雕甍。 <br> 金樽酌湛湛，歌扇掩盈盈。匈奴轶燕蓟，烽火照幽并。 <br> 天子命薄伐，受脤事专征。七德播雄略，十万骋行兵。 <br> 雁行蔽虏甸，鱼贯出长城。交河方饮马，瀚海盛扬旌。 <br> 拔剑倚天外，蒙犀辉日精。弯弧穿伏石，挥戈斩大鲸。 <br> 鼓鼙朝作气，刁斗夜偏鸣。六郡多壮士，三边岂足平。 <br> 岭云朝合阵，山月夜临营。胡尘暗马色，芳树动笳声。 <br> 关云未尽散，塞雾常自生。川长蔓草绿，峰迥杂花明。 <br> 小人愧王氏，雕文惭马卿。滥此叨书记，何以谢过荣。 <br> 高山徒仰止，终是恨才轻。",
  "poet": {
    "id": 1013,
    "star": 0,
    "name": "陈子良",
    "desc": "陈子良（公元？-632年），字不详，吴人。生年不详，卒于贞观六年（公元632年）。在隋时，任军事统帅杨素的记室（掌章表书记文檄的官员）。入唐，官右卫率府长史。与萧德言、庾抱，同为太子李建成的东宫学士。子良著有文集十卷，《两唐书志》传于世。"
  },
  "tags": []
}