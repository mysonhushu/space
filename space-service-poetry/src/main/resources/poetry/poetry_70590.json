{
  "id": 70590,
  "star": 2,
  "name": "【中吕】满庭芳_铁马儿虚檐",
  "dynasty": "元代",
  "content": "铁马儿<br>虚檐月明。穿帘得失，注月前程。只闻阃外将军令，肃肃宵征。歌舞闹难蹅锦营，雨云闲偏战愁城。嘶不定，钢肠人厌听，风入四蹄轻。<br>渔父词<br>潇湘画中，雪翻秋浪，玉削晴峰。莼鲈高兴西风动，挂起风篷。梦不到青云九重。禄不求皇阁千钟。浮蛆瓮，活鱼自烹，浊酒旋篘红。<br>湘江汉江，山川第一，景物无双。呼儿盏洗生珠蚌，有酒盈缸。争人我心都纳降，和伊吾歌不成腔。船初桩，芙蓉对港，和月倚篷窗。<br>吴头楚尾，江山入梦，海鸟忘机。闲来得觉胡伦睡，枕著蓑衣。钓台下风云庆会，纶竿上日月交蚀。知滋味，桃花浪里，春水鳜鱼肥。<br>江湖隐居，既学范蠡，问甚三闾。终身休惹闲题目，装个葫芦，行雨罢龙归远浦，送秋来雁落平湖。摇船去，浊醪换取，一串柳穿鱼。<br>山妻稚子，薄披鲈脍，细切莼丝。葫芦盛酒江头市，盏用青瓷。笑吕望风云古史，爱玄真江海新诗。心无事，寻思那时，悔杀进西施。<br>疏狂逸客，一樽酒尽，百尺帆开。划然长啸西风快，海上潮来。入万顷玻璃世界，望三山翡翠楼台。纶竿外，江湖水窄，回首是蓬莱。<br>湖平棹稳，桃花泛暖，柳絮吹春。萋蒿香脆芦芽嫩，烂煮河豚。闲日月熬了些酒樽，恶风波飞不上丝纶。芳村近，田原隐隐，疑是避秦人。<br>扁舟棹短，名休挂齿，身不属官。船头酒醒妻儿唤，笑语团圞。锦画图芹香水暖，玉围屏雪急风酸。清江畔，闲愁不管，天地一壶宽。<br>沙堤缆船，樵夫问讯，溪友留连。笑谈便是编修院，谁贵谁贤，不应举江湖状元，不思凡蓑笠神仙。鱼成串，垂杨岸边，还却酒家钱。<br>扁舟最小，纶巾蒲扇，酒瓮诗瓢。樵青拍手渔童笑，回首金焦。箬笠底风云缥缈，钓竿头活计萧条。船轻棹，一江夜潮，明月卧吹箫。<br>纶竿送老，酒篘绿蚁，蟹擘红膏。兴来自把船儿棹，万顷云涛。风月养吾生老饕，江湖歌楚客《离骚》。溪童道，蓑衣是草，不换锦宫袍。<br>渔家过活，雪篷云棹，雨笠烟蓑。一声欸乃无人和，妻子呵呵。包古今不宜时短褐，泛江湖无定处行窝。休扶舵，轻将棹拨，江上月明多。<br>活鱼旋打，沽些村酒，问那人家。江山万里天然画，落日烟霞。垂袖舞风生鬓发，扣舷歌声撼渔槎。初更罢，波明浅沙。明月浸芦花。<br>渔翁醉也，任横棹揖，不缆桩橛。晚来隔浦灯明灭，船阁沙斜。芦花梦西风睡彻，松茅烟夜火烧绝。秋江月，林梢半缺，潮信早来些。<br>江天晚凉，一滩蓼沙，十里莲塘。酒缸盛酒船头上，有几个渔郎。云锦机织作成醉乡，绮罗丛排办出沧浪。杯盘放，鲈鱼味长，甜似大官羊。<br>秋江暮景，胭脂林障，翡翠山屏。几年罢却青云兴，直泛沧溟。卧御榻弯的腿疼，坐羊皮惯得身轻。风初定，丝纶慢整，牵动一潭星。<br>携鱼换酒，鱼鲜可口，酒热扶头。盘中不是鲸鲵肉，鲟鲊初熟。太湖水光摇酒瓯，洞庭山影落鱼舟。归来后，一竿钓钩，不挂古今愁。<br>江声撼枕，一川残月，满目遥岑。白云流水无人禁，胜似山林。钓晚霞寒波濯锦，看秋潮夜海熔金。村醪窨，何人共饮？鸥鹭是知心。<br>轻鸥数点，寒蒲猎猎，秋水厌厌。五湖烟景由人占，有甚防嫌，是非海天惊地险。水云乡浪静风恬。村醪酽，歌声冉冉，明月在山尖。<br>篷窗半龛，挂晴帆饱，照夜灯馋。一竿界破江云淡，虾蟹盈篮。未放我杯中量减，尽教他鬓影秋搀。船休缆，中流半酣，系楫下湘潭。",
  "poet": {
    "id": 37,
    "star": 0,
    "name": "乔吉",
    "image": "http://img.gushiwen.org/authorImg/qiaoji.jpg",
    "desc": "乔吉(1280?～1345) 元代杂剧家、散曲作家。一称乔吉甫，字梦符，号笙鹤翁，又号惺惺道人。太原人，流寓杭州。钟嗣成在《录鬼簿》中说他“美姿容，善词章，以威严自饬，人敬畏之”，又作吊词云：“平生湖海少知音，几曲宫商大用心。百年光景还争甚？空赢得，雪鬓侵，跨仙禽，路绕云深。”从中大略可见他的为人。剧作存目十一，有《杜牧之诗酒扬州梦》、《李太白匹配金钱记》、《玉箫女两世姻缘》三种传世。"
  },
  "tags": []
}