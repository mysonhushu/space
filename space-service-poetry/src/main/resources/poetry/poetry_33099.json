{
  "id": 33099,
  "star": 1,
  "name": "讲德陈情上淮南李仆射八首",
  "dynasty": "唐代",
  "content": "天降贤人佐圣时，自然声教满华夷。英明不独中朝仰， <br> 清重兼闻外国知。凉夜酒醒多对月，晓庭公退半吟诗。 <br> 梁城东下虽经战，风俗犹传守旧规。 <br> 多朝轩冕冠乾坤，四海皆推圣最尊。楚玉已曾分卞玉， <br> 膺门依旧是龙门。筵开乐振高云动，城掩鼙收落日昏。 <br> 尝念苍生如赤子，九州无处不沾恩。 <br> 未领春闱望早清，况联戎阃控强兵。风威遍布江山静， <br> 教化高同日月明。九郡竟歌兼煮海，四方皆得共和羹。 <br> 东南自此全无事，只为期年政已成。 <br> 帝念淮壖疫疹频，牢笼山海委名臣。古来比德由无侣， <br> 当代同途岂有人。夜宴独吟梁苑月，朝游重见广陵春。 <br> 多年疲瘵全苏息，须到讴谣日满秦。 <br> 三纪吟诗望一名，丹霄待得白头成。已期到老还沾禄， <br> 无复偷闲却养生。当宴每垂听乐泪，望云长起忆山情。 <br> 朱门旧是登龙客，初脱鱼鳞胆尚惊。 <br> 东来淮海拜旌旟，不把公卿一字书。曾侍晚斋吟对雪， <br> 又容华馆食兼鱼。孤微自省恩非次，际会谁知分有馀。 <br> 唯耻旧桥题处在，荣归无计似相如。 <br> 平生南北逐蓬飘，待得名成鬓已凋。寒浦一从抛钓艇， <br> 旧林无处认风飙。程途虽喜关河尽，时节犹惊骨肉遥。 <br> 愁策羸蹄更归去，乱山流水满翻潮。 <br> 丹霄空把桂枝归，白首依前着布衣。当路公卿谁见待， <br> 故乡亲爱自疑非。东风乍喜还沧海，栖旅终愁出翠微。 <br> 应念无媒居选限，二年须更守渔矶。",
  "poet": {
    "id": 1849,
    "star": 0,
    "name": "许棠",
    "desc": "许棠（生卒年不详），字文化，唐代诗人。咸通十二年，进士及第，曾为江宁丞。后辞官，潦倒以终，为“咸通十哲”之一。"
  },
  "tags": []
}